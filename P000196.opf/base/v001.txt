༄༅། །ངོ་མཚར་སྤྲུལ་པའི་གླེགས་བམ་བཞུགས་སོ། །
མཛད་པ་པོ། ཞབས་དཀར་ཚོགས་དྲུག་རང་གྲོལ།
༄༅། །ན་མོ་གུ་རུ་མཉྫུ་གྷོ་ཥ་ཡ། །དང་པོ་བྱང་ཆུབ་མཆོག་ཏུ་ཐུགས་བསྐྱེད་ནས། །བར་དུ་བསྐལ་ཆེན་གྲངས་མེད་ཚོགས་གཉིས་བསགས། །ཐ་མ་མངོན་པར་རྫོགས་པར་སངས་རྒྱས་པའི། །སྟོན་པ་ཐུགས་རྗེ་ཅན་ལ་ཕྱག་འཚལ་ལོ། །སྐུ་ཚེ་འདི་ཡི་གོང་ལ་དགའ་ལྡན་དུ། །དམ་པ་ཏོག་དཀར་ཞེས་བྱར་སྐྱེ་བ་བཞེས། །གཟིགས་པ་ལྔ་ཡིས་གཟིགས་ནས་དགའ་ལྡན་གྱི། །གནས་ནས་འཕོ་བར་མཛད་ལ་ཕྱག་འཚལ་ལོ། །ས་ལུག་ལོ་ཡི་ས་ག་ཟླ་བའི་ཚེས། །བཅོ་ལྔའི་མཚན་མོ་གླང་ཆེན་ཐལ་དཀར་གྱི། །རྣམ་པས་རབ་མཛེས་སྒྱུ་འཕྲུལ་ལྷ་མོ་ཡི། །ལྷུམས་སུ་ཞུགས་པར་མཛད་ལ་ཕྱག་འཚལ་ལོ། །ལྕགས་ཕོ་སྤྲེའུ་ལོ་དབོ་ཟླའི་ཚེས་པ་བཅུའི། །ཉིན་པར་བཀྲ་ཤིས་ལུམ་བིའི་ནགས་ཚལ་དུ། །སྒྱུ་འཕྲུལ་ལྷ་མོའི་རྩིབས་ལོགས་གཡས་པ་ནས། །གཟུགས་སྐུ་བལྟམས་པར་མཛད་ལ་ཕྱག་འཚལ་ལོ། །ལང་ཚོ་རབ་རྒྱས་སྐུ་ན་གཞོན་པའི་དུས། །སྟོབས་ལྡན་དྲེགས་ཅན་སྐྱེ་བོ་ཀུན་འདུས་ནས། །ཡིག་རྩིས་སྟོབས་སོགས་སྒྱུ་རྩལ་འགྲན་པའི་ཚེ། །ཀུན་ལས་མཆོག་གྱུར་མཛད་ལ་ཕྱག་འཚལ་ལོ། །དགུང་ལོ་ཉེར་དགུའི་བར་དུ་རྒྱལ་ས་བཟུང་། །རྒྱལ་སྲིད་བསྐྱངས་ཚེ་ཡིད་འོང་ས་འཚོ་དང་། །གྲགས་འཛིན་མ་སོགས་རབ་མཛེས་བཙུན་མོ་ཡི། །འཁོར་གྱིས་བསྐོར་བར་མཛད་ལ་ཕྱག་འཚལ་ལོ། །ན་རྒ་འཆི་བ་གཟིགས་པས་ཐུགས་སྐྱོ་ནས། །ས་ཕོ་བྱི་བའི་ལོ་ལ་རྒྱལ་སྲིད་སྤངས། །མཆོད་རྟེན་རྣམ་དག་དྲུང་ནས་དབུ་སྐྲ་བསིལ། །རབ་ཏུ་བྱུང་བར་མཛད་ལ་ཕྱག་འཚལ་ལོ། །ཆུ་བོ་ནཻ་རཉྫ་ནའི་འགྲམ་དུ་བྱོན། །མཁའ་ཁྱབ་ཏིང་ངེ་འཛིན་ལ་སྙོམས་པར་ཞུགས། །གཡོ་བ་མེད་པར་དགུང་ལོ་དྲུག་གི་བར། །དཀའ་སྤྱད་དྲག་པོ་མཛད་ལ་ཕྱག་འཚལ་ལོ། །བདུད་ཀྱི་སྡེ་རྣམས་ཕམ་པར་བྱ་ཕྱིར་དང་། །རྫོགས་པའི་སངས་རྒྱས་གོ་འཕང་འཐོབ་བྱའི་ཕྱིར། རྡོ་རྗེ་གདན་གྱི་བྱང་ཆུབ་ཤིང་དབང་གི །དྲུང་དུ་གཤེགས་པར་མཛད་ལ་ཕྱག་འཚལ་ལོ། །ལས་ཅན་རྩྭ་འཚོང་ཁྱེའུ་བཀྲ་ཤིས་ཀྱིས། །ཕུལ་བའི་རྩྭ་ཡི་གདན་ལ་སྐྱིལ་ཀྲུང་བྱས། །བྱམས་པའི་ཏིང་ངེ་འཛིན་གྱིས་ནམ་སྲོད་ལ། །བདུད་སྡེ་ཕམ་པར་མཛད་ལ་ཕྱག་འཚལ་ལོ། །དགུང་ལོ་སོ་ལྔ་ཤིང་ཕོ་རྟ་ཡི་ལོ། །ས་ག་ཟླ་བའི་ཚེས་པ་བཅོ་ལྔ་ཡི། །ཐོ་རངས་མངོན་པར་རྫོགས་པར་སངས་རྒྱས་པའི། །རྨད་བྱུང་མཛད་པ་བསྟན་ལ་ཕྱག་འཚལ་ལོ། །ཚངས་དང་དབང་པོས་གསོལ་བ་བཏབ་པའི་ངོར། །ཆུ་སྟོད་ཟླ་བའི་ཚེས་པ་བཞི་ཡི་ཉིན། །ཝ་ར་ཎ་སིའི་གནས་སུ་བདེན་པ་བཞིའི། །ཆོས་འཁོར་བསྐོར་བར་མཛད་ལ་ཕྱག་འཚལ་ལོ། །དགུང་ལོ་བརྒྱད་ཅུ་གྱ་གཅིག་ལྕགས་འབྲུག་ལོ། །དཔྱིད་ཐའི་ཚེས་པ་བཅོ་ལྔའི་ནངས་པར་ལ། །རྩྭ་མཆོག་གྲོང་དུ་རྡོ་རྗེའི་སྐུ་བཤིག་ནས། །མྱ་ངན་འདའ་བར་མཛད་ལ་ཕྱག་འཚལ་ལོ། །དངོས་སུ་འབྱོར་བའི་མཆོད་པའི་ཚོགས་རྣམས་དང་། །འཇིག་རྟེན་ཁམས་དང་སངས་རྒྱས་ཞིང་ཀུན་ན། །མཆོད་པ་ཅི་མཆིས་བློ་ཡིས་བླངས་ནས་འབུལ། །བདག་གཞན་ཚོགས་གཉིས་རྫོགས་ཕྱིར་བཞེས་སུ་གསོལ། །བདག་དང་འགྲོ་བ་སེམས་ཅན་ཐམས་ཅད་ཀྱིས། །ཐོག་མེད་དུས་ནས་ཐ་མ་ད་ལྟའི་བར། །མི་དགེ་སྡིག་པའི་ལས་རྣམས་ཅི་བགྱིས་པ། །དེ་དག་ཐམས་ཅད་བདག་ཉིད་གཅིག་པུས་བཤགས། །ཁྱེད་ཀྱི་སྐུ་གསུང་ཐུགས་ཀྱི་ཡོན་ཏན་དང་། །རང་གཞན་སྐྱེ་འཕགས་རྣམས་ཀྱི་དགེ་བའི་ཚོགས། །མཐོང་ཐོས་དྲན་དང་མི་དྲན་ཐམས་ཅད་ལ། །རབ་ཏུ་དགའ་བས་རྗེས་སུ་ཡི་རང་བྱ། །སྟོན་པས་གཙོར་བྱས་ཕྱོགས་བཅུའི་སངས་རྒྱས་ལ། །གསེར་གྱི་འཁོར་ལོ་རྩིབས་སྟོང་ལྡན་པ་དང་། །གསེར་གྱི་མཎྜལ་དུང་དཀར་གཡས་འཁྱིལ་སོགས། །ཕུལ་ནས་འགྲོ་ལ་ཆོས་འཁོར་བསྐོར་བར་བསྐུལ། །རྒྱལ་བ་རྣམས་ཀྱི་སྐུ་དངོས་ཐུགས་སྤྲུལ་གྱི། །དགེ་བའི་བཤེས་གཉེན་འགྲོ་བའི་དོན་མཛད་པ། །ཀུན་ལ་རིན་ཆེན་ཁྲི་དང་དར་ཟབ་གདན། །ཕུལ་ནས་ཞབས་པད་བརྟན་ཕྱིར་གསོལ་བ་འདེབས། །འདིས་མཚོན་དུས་གསུམ་བསགས་པའི་དགེ་ཚོགས་རྣམས། །སྟོན་པས་བདག་གཞན་རྗེས་སུ་འཛིན་པ་དང་། །བསྟན་པ་དར་ཞིང་བསྟན་འཛིན་སྐུ་ཚེ་བརྟན། །འགྲོ་ཀུན་བདེ་ཞིང་སྐྱིད་པའི་རྒྱུ་རུ་བསྔོ། །དེ་བཞིན་གཤེགས་པ་ཁྱེད་སྐུ་ཅི་འདྲ་དང་། །འཁོར་དང་སྐུ་ཚེའི་ཚད་དང་ཞིང་ཁམས་དང་། །ཁྱེད་ཀྱི་མཚན་མཆོག་བཟང་པོ་ཅི་འདྲ་བ། །དེ་འདྲ་ཁོ་ནར་བདག་ཀྱང་འགྱུར་བར་ཤོག །འགྲོ་བ་ཡོངས་ཀྱི་སྔོན་ནས་མ་འདྲིས་པའི། །མཛའ་བཤེས་ཆེན་པོ་སྟོན་པ་སངས་རྒྱས་ཀྱི། །ངོ་མཚར་སྐྱེས་རབས་རྣམ་པར་ཐར་པ་དང་། །གསུང་རབ་བཞིན་དུ་བྱས་ན་ད་ནས་བཟུང་། །ཚེ་རབས་ཀུན་ཏུ་མ་ནོར་ལམ་ལ་ཞུགས། །བདེ་ནས་བདེ་བར་མཐོ་ནས་མཐོ་རུ་འགྲོ། །མཐར་ཐུག་རྫོགས་པའི་སངས་རྒྱས་གོ་འཕང་འཐོབ། །ལྷར་བཅས་འགྲོ་ཀུན་གཙུག་གི་རྒྱན་དུ་འགྱུར། །དེ་ཕྱིར་སྟོན་པའི་སྐྱེས་རབས་རྣམ་ཐར་དང་། །གསུང་བཞིན་ལྷ་ཆོས་བྱེད་ཚུལ་བདག་གིས་བཤད། །ཚེ་རབས་ཀུན་ཏུ་བདེ་ཞིང་སྐྱིད་འདོད་པའི། །སྐལ་བཟང་སྐྱེ་བོའི་ཚོགས་རྣམས་གུས་པས་ཉོན། །ཅེས་བདག་ཅག་གི་སྟོན་པ་ཐུགས་རྗེ་ཅན་ལ། ཉིད་ཀྱི་མཛད་པ་བཅུ་གཉིས་ཀྱི་ཚུལ་དང་མཐུན་པའི་རྣར་སྙན་ཡིད་འབབ་བསྟོད་ཚིག་གི་སྒྲ་དབྱངས་སྒྲོགས་བཞིན་དུ་རབ་ཏུ་གུས་པས་ལྷ་ཕྱག་གྲངས་མེད་བྱས་ནས་ཡན་ལག་བདུན་པ་ཞིག་སྔོན་དུ་བཏང་ནས། འགྲོ་བ་ཡོངས་ཀྱི་སྔོན་ནས་མ་འདྲིས་པའི་མཛའ་བཤེས་ཆེན་པོ་འདྲེན་པ་མཉམ་མེད་སྟོན་པ་སངས་རྒྱས་ཐུགས་རྗེ་ཅན་གྱི་སྐྱེས་རབས་རྣམ་པར་ཐར་པ་དང་། གསུང་བཞིན་བྱས་ན་ལམ་ལ་ནོར་གྱི་དོགས་པ་མེད་པར་ད་ནས་བཟུང་སྟེ་ཚེ་རབས་ཐམས་ཅད་དུ། བདེ་ནས་བདེ་བར་མངོན་མཐོ་ལྷ་མིའི་གོ་འཕང་། ངེས་ལེགས་ཐར་པ་དང་ཐམས་ཅད་མཁྱེན་པའི་གོ་འཕང་མཐོན་པོར་རིམ་གྱིས་སོན་པར་འགྱུར་བས་ན། དེའི་ཕྱིར་འདིར་སྐལ་བཟང་གི་སྐྱེ་བོ་ཕོ་མོ་རྣམས་ཀྱིས་སྟོན་པ་ཐུགས་རྗེ་ཅན་གྱི་སྐྱེས་རབས་རྣམ་ཐར་དང་། གསུང་བཞིན་དུ་དམ་པའི་ལྷ་ཆོས་བྱེད་ཚུལ་གསལ་བར་བཤད་པར་བྱ་སྟེ། དེ་ཡང་བདག་ཅག་སྙིགས་དུས་ཀྱི་འགྲོ་བ། སངས་རྒྱས་དང་བྱང་ཆུབ་སེམས་དཔའ་གཞན་ཐམས་ཅད་ཀྱིས་འདུལ་བའི་སྤྱོད་ཡུལ་དུ་མ་གྱུར་པ། མ་རུངས་ཤིན་ཏུ་གདུལ་དཀའ་བ། སྡུག་བསྔལ་གྱིས་ཆེས་ཆེར་མནར་བ་རྣམས་ཀྱི་མགོན་དང་སྐྱབས་དང་དཔུང་གཉེན་གཅིག་པུ། སྟོན་པ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ཐུགས་རྗེ་ཅན་དེ་ནི། སྐུ་ཚེ་སྔ་མའི་སྔ་མ་སྔོན་ཡུན་རིང་པོ་བས་ཀྱང་ཆེས་རིང་བ། བསྐལ་པ་བརྗོད་ཀྱིས་མི་ལངས་པའི་ཆེས་བརྗོད་ཀྱིས་མི་ལངས་པའི་སྔོན་རོལ་ན། བདག་ཅག་རྣམས་དང་སྐལ་བ་མཉམ་པར་སྤྱོད་པ་ཞིག་ལས་ནམ་ཞིག་ན་ཕྱོགས་བཅུའི་སངས་རྒྱས་རྣམས་དང་། འཕགས་པ་འཇམ་དཔལ་ལ་སོགས་པའི་དགེ་བའི་བཤེས་གཉེན་མང་པོས་རྗེས་སུ་བཟུང་ཞིང་བསྐུལ་བའི་མཐུས། སེམས་ཅན་སྡུག་བསྔལ་གྱིས་ཉམས་ཐག་པ་ལ་བཟོད་གླགས་མེད་པའི་སྙིང་རྗེ་དང་། སངས་རྒྱས་རྣམས་ཀྱི་མཐུ་སྟོབས་གཟི་བརྗིད་མཛད་པ་ཕྲིན་ལས་བསམ་གྱིས་མི་ཁྱབ་པའི་ཚུལ་རྣམས་ཐོས་ཤིང་མཐོང་བའི་རྐྱེན་གྱིས། དང་པོ་བྱང་ཆུབ་མཆོག་ཏུ་ཐུགས་བསྐྱེད་ཚུལ་ནི། སྟོན་པ་ཐུགས་རྗེ་ཅན་འདི། སྔོན་དམྱལ་བའི་ཤིང་རྟ་འདྲེན་པར་གྱུར་པའི་ཚེ། གྲོགས་ཟླ་བོ་ཞིག་དང་གཉིས་ཀྱིས་ལྕགས་བསྲེགས་ཀྱི་ས་གཞིར། གཤིན་རྗེ་ཨ་གླང་གི་ཤིང་རྟ་འདྲེན་པ་ལས། ཟླ་བོ་དེ་ཉམས་ཆུང་བས་འདྲེན་མ་ནུས་པ་ན། གཤིན་རྗེ་ཨ་གླང་ཁྲོས་ནས་ལྕགས་ཀྱི་མདུང་རྩེ་གསུམ་པ་བྲང་ལ་བསྣུན་པས་ཁྲག་གི་ཆར་བ་འབབ་ཅིང་། སྡུག་བསྔལ་གྱིས་ཉམས་ཐག་ནས་སྨྲེ་སྔགས་འདོན་པ་ན། །དེ་ལ་བཟོད་གླགས་མེད་པའི་སྙིང་རྗེ་སྐྱེས་ནས། ཟླ་བོ་འདི་སྡུག་བསྔལ་ལས་ཐར་བར་བྱས་ཏེ། དམྱལ་བའི་སྡུག་བསྔལ་འདི་བདག་གཅིག་པུས་བཟོད་པར་བྱའོ་སྙམ་དུ་ཐུགས་བསྐྱེད་དེ། གཤིན་རྗེ་ཨ་གླང་ལ་ཟླ་བོ་ཉམས་ཐག་འདི་ཐོངས་ལ། འདིའི་ཐག་པའང་ངའི་མགོ་ལ་སྐོན་ཅིག །ང་གཅིག་པུས་དྲང་བར་བྱའོ་ཞེས་གསུངས་པས། ཨ་གླང་ཁྲོས་ནས་ལྕགས་ཀྱི་མདུང་རྩེ་གསུམ་པ་བསྣུན་པས། བསྐལ་པ་བརྒྱར་བསགས་པའི་སྡིག་པ་དག་ཅིང་། དེ་ནས་ཚེ་འཕོས་ནས་སུམ་ཅུ་རྩ་གསུམ་གྱི་ལྷར་སྐྱེས་པར་གསུངས། འདི་ནི་བཅོམ་ལྡན་འདས་ཀྱིས་བྱམས་པའི་ཐུགས་བསྐྱེད་མཛད་པའི་ཐོག་མ་ཡིན་པས། དེ་ནས་བཟུང་སྟེ་མངོན་པར་རྫོགས་པར་སངས་མ་རྒྱས་ཀྱི་བར་དུ། །སེམས་ཅན་ཐམས་ཅད་ལ་བྱམས་པ་དང་སྙིང་རྗེའི་སེམས་རྒྱུན་མི་འཆད་དུ་བསྐྱེད་པར་མཛངས་བླུན་ལས་གསུངས། ཡང་རྒྱལ་པོ་གསལ་རྒྱལ་གྱིས། སྟོན་པས་ཐོག་མར་གང་དུ་ཐུགས་བསྐྱེད་ལགས་ཞུས་པས། བཀའ་བསྩལ་པ། སྔོན་ང་རྒྱལ་པོ་འོད་ལྡན་དུ་གྱུར་ཚེ། གླང་ཆེན་འདུལ་མཁན་གྱི་ཁ་ནས་སངས་རྒྱས་བཅོམ་ལྡན་འདས་རྣམས་ཀྱི་བརྩོན་འགྲུས་དང་སྟོབས་ཐོས་ནས་དད་དེ། སྦྱིན་པ་དག་བྱིན་བསོད་ནམས་དགེ་བྱས་ཏེ། །སྦྱིན་པ་རྒྱ་ཆེན་གྱུར་པ་འདི་ཡི་མཐུས། །འགྲོ་བ་རང་བྱུང་སངས་རྒྱས་གྱུར་ནས་ནི། །སྔོན་གྱི་རྒྱལ་བ་རྣམས་ཀྱིས་མ་བསྒྲལ་བའི། །སྐྱེ་བོའི་ཚོགས་རྣམས་བདག་གིས་བསྒྲལ་བར་བྱ། །ཞེས་བྱང་ཆུབ་མཆོག་ཏུ་ཐུགས་བསྐྱེད་པར་གསུངས། ཡང་སྔོན་རྫ་མཁན་གྱི་ཁྱེའུ་སྣང་བྱེད་དུ་གྱུར་བའི་ཚེ། དེ་བཞིན་གཤེགས་པ་ཤཱཀྱ་ཐུབ་ཆེན་ལ། །རྫའི་བུམ་པ་འཇམ་གྱིས་བཀང་བ། མེ་ལོང་གི་ཁ་བརྒྱན་པ་སོགས་མཆོད་བའི་ཡོ་བྱད་ཅི་ཡོད་ཕུལ་ཏེ། དེ་བཞིན་གཤེགས་པ་ཁྱེད་སྐུ་ཅི་འདྲ་དང་། །འཁོར་དང་སྐུ་ཚེའི་ཚད་དང་ཞིང་ཁམས་དང་། །ཁྱེད་ཀྱི་མཚན་མཆོག་བཟང་པོ་ཅི་འདྲ་བ། །དེ་འདྲ་ཁོ་ནར་བདག་ཀྱང་འགྱུར་བར་ཤོག །ཅེས་བརྗོད་ནས་བྱང་ཆུབ་ཏུ་ཐུགས་བསྐྱེད་པར་གསུངས། ཡང་སྔོན་ཚོང་དཔོན་གྱི་བུ་དྲི་མ་མེད་པའི་དཔུང་པ་ཞེས་བྱ་བར་གྱུར་ཚེ། དེ་བཞིན་གཤེགས་པ་མི་ཐུབ་ཟླ་བའི་རྒྱལ་མཚན་ལ། བསོད་སྙོམས་ཕུལ་ནས་སྤྱན་སྔར་བསྡད་པ་དང་། དེ་བཞིན་གཤེགས་པ་མི་ཐུབ་ཟླ་བའི་རྒྱལ་མཚན་གྱིས་ཁྱེའུ་དེ་ལ། བྱང་ཆུབ་ཀྱི་ལམ་བསྟན་པ་ན། ཕྱིར་མི་ལྡོག་པའི་དད་པ་ཆེན་པོས་སྐྱབས་སུ་སོང་ཞིང་། བྱང་ཆུབ་ཏུ་ཐུགས་བསྐྱེད་པར་གསུངས། ཡང་སྔོན་ཆོས་ཀྱི་རྒྱལ་པོ་ཚེ་རྣམ་རྒྱལ་ཞེས་བྱ་བའི་བུ་གཞོན་ནུ་བརྩོན་འགྲུས་སྤྱོད་པ་ཞེས་བྱ་བར་གྱུར་ཚེ། དེ་བཞིན་གཤེགས་པ་ཕུང་པོ་ཆེན་པོ་ཞེས་བྱ་བ་འཇིག་རྟེན་དུ་བྱོན་པ་དང་མཇལ་ཏེ། དེ་བཞིན་གཤེགས་པའི་རྫུ་འཕྲུལ་གྱི་བཀོད་པ་དང་ཆོས་བསམ་གྱིས་མི་ཁྱབ་པ་བསྟན་པ་ལ་དད་པ་བརྟན་པོ་ཐོབ་ནས། སངས་རྒྱས་ཕུང་པོ་ཆེན་པོ་འཁོར་བཅས་ལོ་བྱེ་བ་ཕྲག་དགུ་བཅུ་རྩ་དྲུག་གི་བར་དུ། མཆོད་པའི་དངོས་པོ་ཐམས་ཅད་ཀྱིས་མཆོད་ཅིང་བསྙེན་བཀུར་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཐུགས་བསྐྱེད་པར་གསུངས། ཡང་སྔོན་ཚོང་དཔོན་ཤེས་རབ་བཟང་པོ་ཞེས་བྱ་བར་གྱུར་བའི་ཚེ། དེ་བཞིན་གཤེགས་པ་དཀོན་མཆོག་ཡན་ལག་ཅེས་བྱ་བ་འཇིག་རྟེན་དུ་བྱོན་པ་དང་མཇལ་ཏེ། བྱང་ཆུབ་ཀྱི་ལམ་རྒྱས་པར་བསྟན་ཅིང་། རྫུ་འཕྲུལ་གྱི་བཀོད་པ་དུ་མ་བསྟན་པ་ལ་དད་དེ། སངས་རྒྱས་དཀོན་མཆོག་ཡན་ལག་འཁོར་བཅས། ལོ་སྟོང་དུ་མཆོད་ཅིང་བསྙེན་བཀུར་ནས། བྱང་ཆུབ་ཏུ་ཐུགས་བསྐྱེད་པར་གསུངས། ཡང་སྔོན་བྲམ་ཟེའི་ཁྱེའུ་གཞོན་ནུ་སྤྲིན་དུ་གྱུར་པའི་ཚེ། དེ་བཞིན་གཤེགས་པ་མར་མེ་མཛད་འཇིག་རྟེན་དུ་བྱོན་པ་དང་མཇལ་ཏེ། རལ་པ་གསེར་གྱི་ཁ་དོག་ལྟ་བུ་གདན་དུ་བཏིང་། ཨུཏྤལ་མེ་ཏོག་སྙིམ་པ་གང་གཏོར་ནས་སེམས་བསྐྱེད་པས། སངས་རྒྱས་མར་མེ་མཛད་ཀྱིས་བྲམ་ཟེའི་ཁྱེའུ་སྤྲིན་འདི་མ་འོངས་བ་ན། ལྷ་དང་མི་རྣམས་ཀྱི་སྟོན་པ་བཅོམ་ལྡན་འདས་སུ་འགྱུར་ཞེས་ལུང་བསྟན་པར་གསུངས། ཡང་སྔོན་བྲམ་ཟེ་རྒྱ་མཚོའི་རྡུལ་དུ་གྱུར་ཚེ། དེ་བཞིན་གཤེགས་པ་རིན་ཆེན་སྙིང་པོ་ཞེས་བྱ་བ། འཇིག་རྟེན་དུ་བྱོན་པ་དང་མཇལ་ཏེ། ལོ་བརྒྱ་ཕྲག་མང་པོའི་བར་དུ་མཆོད་ཅིང་། རྒྱལ་པོ་རྩིབས་ཀྱི་མུ་ཁྱུད་དང་རང་གི་སློབ་མ་བྲམ་ཟེ་རིག་བྱེད་ཀློག་པ་སྟོང་ལ་སོགས་སྲོག་ཆགས་བྱེ་བ་ཕྲག་མང་པོ། དེ་བཞིན་གཤེགས་པ་རིན་ཆེན་སྙིང་པོའི་དྲུང་དུ་ཁྲིད་ནས། བྱང་ཆུབ་ཏུ་སེམས་བསྐྱེད་དུ་བཅུག །དེ་རྣམས་ཀྱིས་སེམས་བསྐྱེད་ནས། རང་རང་གི་ཞིང་བཟུང་བ་ན། རྒྱལ་པོ་རྩིབས་ཀྱི་མུ་ཁྱུད་ཀྱིས་བདེ་བ་ཅན་གྱི་ཞིང་བཟུང་། གཞན་རྣམས་ཀྱིས་ཀྱང་ཞིང་བཟང་པོ་གདུལ་བྱ་དག་པ་འབའ་ཞིག་བཟུང་ཁྱད་པར་བསྐལ་བཟང་འདིར་འཚང་རྒྱ་བར་འགྱུར་བའི་བྱང་ཆུབ་སེམས་དཔའ་སྐར་མ་སྐྱོངས་ལ་སོགས་བྱང་སེམས་དཔའ་དགུ་བརྒྱ་དང་དགུ་བཅུ་གོ་དགུ་པོ་ཐམས་ཅད་ཀྱིས་འཇིག་རྟེན་རྒྱས་ཤིང་ལོངས་སྤྱོད་ཆེ་བ། གདུལ་བྱ་ཚེ་རིང་ཞིང་རྒྱུད་དག་པ་ཤ་སྟག་བཟུང་ནས། རྩོད་ལྡན་ཚེ་ལོ་བརྒྱ་བའི་དུས་ཀྱི་གདུལ་བྱ་མ་རུངས་ཚེ་ཐུང་ལོངས་སྤྱོད་ཆུང་བ། དམུ་རྒོད་བསམ་པ་ངན་པ། འཁྲུག་རྩོད་ཅན་དེ་དག་སུས་གདུལ་བར་ནུས་ཞེས་ཡལ་བར་དོར་བ་ན། བྲམ་ཟེ་རྒྱ་མཚོའི་རྡུལ་བཟོད་གླགས་མེད་པའི་སྙིང་རྗེ་སྐྱེས་ནས། སྙིགས་དུས་ཀྱི་གདུལ་བྱ་སེམས་ཅན་ཉམས་ཐག་རྣམས་ཀྱི་དོན་དུ་སྨོན་ལམ་ཆེན་པོ་ལྔ་བརྒྱ་བཏབ་སྟེ། དུས་ངན་འདིར་འབྱོན་པར་དམ་བཅས་པ་ན། འཇིག་རྟེན་གྱི་ཁམས་ཐམས་ཅད་གཡོས་ཤིང་། མེ་ཏོག་གི་ཆར་བབ། ཕྱོགས་བཅུའི་སངས་རྒྱས་དང་བྱང་སེམས་ཐམས་ཅད་ཀྱིས་འགྲན་ཟླ་མེད་པ་པད་དཀར་ལྟ་བུར་བསྔགས་ཤིང་། དེ་བཞིན་གཤེགས་པ་རིན་ཆེན་སྙིང་པོས་བྲམ་ཟེ་རྒྱ་མཚོའི་རྡུལ་ཁྱོད་མ་འོངས་པ་ན། འཇིག་རྟེན་གྱི་ཁམས་མི་མཇེད་དེར། སྐྱེ་དགུ་རྣམས་ཚེ་ལོ་བརྒྱ་ཉི་ཤུ་ཐུབ་པ་ན། དེ་བཞིན་གཤེགས་པ་ཤཱཀྱ་ཐུབ་པ་ཞེས་བྱ་བར་གྱུར་ཏེ། སངས་རྒྱས་ཀྱི་མཛད་པ་མཐའ་དག་བྱེད་པར་འགྱུར་ལ། ཁྱོད་འདས་ནས་ཀྱང་དམ་པའི་ཆོས་ལོ་སྟོང་གནས་པར་འགྱུར་ཞིང་། ཆོས་ནུབ་ནས་ཀྱང་ལུས་ལས་སྐྱེས་པའི་སྐུ་གདུང་རྣམས་ཀྱིས་ཀྱང་ཡུན་རིང་པོར་སེམས་ཅན་གདུལ་བར་འགྱུར་རོ་ཞེས་ལུང་བསྟན། གཞན་ཡང་སྟོན་པ་ཐུགས་རྗེ་ཅན་གྱིས་སྔོན་འདས་པའི་དུས་སུ་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པ་ལ་མཉེས་པའི་མཆོད་པ་རྒྱ་ཆེན་པོ་ཕུལ་ནས་ཡང་དང་ཡང་དུ་ཐུགས་བསྐྱེད་པར་གསུངས། དེ་བཞིན་དུ་འོ་སྐོལ་སྟོན་པའི་རྗེས་འཇུག་རྣམས་ཀྱིས་ཀྱང་། བླ་མ་དགེ་བའི་བཤེས་གཉེན་དང་། སྐུ་གསུང་ཐུགས་རྟེན་གྱི་དྲུང་དང་། རང་ཡང་མདུན་གྱི་ནམ་མཁར་ཚོགས་ཞིང་གི་ལྷ་ཚོགས་དཔག་ཏུ་མེད་པ་བཞུགས་པར་དམིགས་ནས། དངོས་འབྱོར་ཡིད་སྤྲུལ་གྱི་མཆོད་པས་མཆོད་ནས་འདི་ལྟར་སེམས་བསྐྱེད་པར་བྱ་སྟེ། རང་གི་ཚེ་འཁོར་བ་ཐོག་མ་མཆིས་པས་ན། སེམས་ཅན་ཐམས་ཅད་ཀྱིས་ཚེ་སྔོན་རང་གི་ཕ་མ་མ་བྱས་པ་ནི་གཅིག་ཀྱང་མེད་ལ། ཕ་མ་ནམ་བྱས་རེས་ཀྱི་ཚེ་འདིའི་ཕ་མས་བསྐྱངས་པ་བཞིན་དུ། དྲིན་གྱིས་བསྐྱངས་པ་ཤ་སྟག་ཡིན་པས། དྲིན་ཅན་གྱི་ཕ་མ་སེམས་ཅན་བདེ་བ་མེད་པ་རྣམས་བདེ་བ་དང་ལྡན་ན་ཅི་མ་རུང་སྙམ་པའི་བྱམས་པ་དང་། སྡུག་བསྔལ་ཅན་རྣམས་སྡུག་བསྔལ་དང་བྲལ་ན་ཅི་མ་རུང་སྙམ་པའི་སྙིང་རྗེ་རྒྱུན་རིང་ལ་ཤུགས་དྲག་པ་བསྒོམས་ནས། སྙིང་ཐག་པས་ད་ནས་བཟུང་སྟེ་བདག་གིས་ཕ་མ་སེམས་ཅན་ཐམས་ཅད་ཀྱི་སྡུག་བསྔལ་བསལ་ནས་བདེ་ལ་དགོད་པར་བྱ་སྙམ་པའི་གཞན་ཕན་དོན་གཉེར་གྱི་བློ་བཅོས་མ་མ་ཡིན་པ་བསྐྱེད། གཞན་དོན་བྱེད་པ་ལ་སངས་རྒྱས་ཀྱི་གོ་འཕང་ཐོབ་ན་ཡོན་ཏན་ཡོད་ཚུལ་བསམས་ནས་སྐོམ་པས་ཆུ་འདོད་པ་ལྟར་འགྲོ་ཀུན་དོན་དུ་སྐྱོན་ཀུན་ཟད་ཡོན་ཏན་ཀུན་ལྡན་སངས་རྒྱས་ཀྱི་གོ་འཕང་འཐོབ་ན་ཅི་མ་རུང་། ཐོབ་པར་གྱུར་ཅིག །ཐོབ་པ་ཞིག་ཅི་ནས་ཀྱང་བྱའོ་སྙམ་པའི་བླ་ན་མེད་པའི་བྱང་ཆུབ་དོན་གཉེར་གྱི་བློ་སྨོན་པ་བྱང་ཆུབ་ཀྱི་སེམས་དང་། སངས་རྒྱས་ཀྱི་གོ་འཕང་འཐོབ་པ་ལ། བྱང་ཆུབ་སེམས་དཔའི་སྤྱོད་པ་ལ་སློབ་དགོས་པ་ཤེས་ནས། སྡིག་པ་སྤོང་བ། དགེ་བ་སྒྲུབ་པ། སེམས་ཅན་གྱི་དོན་བྱེད་པའི་རྒྱལ་སྲས་ཀྱི་སྤྱོད་པ་ལ་འཇུག་པར་བྱ་སྙམ་པའི་འཇུག་པ་བྱང་ཆུབ་ཀྱི་སེམས་དང་། དེ་ལྟར་རྒྱལ་སྲས་ཀྱི་སྤྱོད་པ་སྤྱད་པའི་མཐུས་སངས་རྒྱས་ནས། སྤྲུལ་པ་བྱེ་བ་ཕྲག་བརྒྱ་འགྱེད་ནས། སེམས་ཅན་ཐམས་ཅད་ཀྱི་དོན་བྱེད་པའི་དུས་སྐབས་ཞིག་ནམ་འོང་ན། མྱུར་དུ་འོང་ན་ཅི་མ་རུང་། འོང་བར་གྱུར་ཅིག །འོང་ཚེ་ཞི་བར་སྐད་ཅིག་ཙམ་ཡང་མི་གནས་པར། ཇི་སྲིད་འཁོར་བ་ན་སེམས་ཅན་གཅིག་ཀྱང་མ་ལུས་པ་དེ་སྲིད་དུ་འགྲོ་བའི་དོན་ལ་བརྩོན་པར་བྱའོ་སྙམ་དུ། བླ་མ་དངོས་སུ་ཡོད་ན། དེའི་རྗེས་ཟློས་བྱ། མེད་ན་ཚོགས་ཞིང་གཙོ་བོའི་རྗེས་སུ་ཟློས་པར་མོས་ལ། ༈ གཏན་གྱི་སྐྱབས་གནས་བླ་མ་དཀོན་མཆོག་ལ། །བདག་དང་འགྲོ་ཀུན་གུས་པས་སྐྱབས་སུ་མཆི། །ཕྱོགས་བཅུའི་ཞིང་གི་རྒྱལ་བ་སྲས་བཅས་དང་། །རྩ་བའི་བླ་མ་བདག་ལ་དགོངས་སུ་གསོལ། །ཕ་མ་སེམས་ཅན་ཐམས་ཅད་བདེ་དང་ལྡན། །སྡུག་བསྔལ་ཀུན་དང་བྲལ་ན་ཅི་མ་རུང་། །དེང་ནས་བཟུང་སྟེ་བདག་གིས་སེམས་ཅན་གྱི། །སྡུག་བསྔལ་བསལ་ནས་བདེ་ལ་དགོད་པར་བྱ། །འགོད་ཕྱིར་སངས་རྒྱས་གོ་འཕང་འཐོབ་པར་བྱ། །འཐོབ་ཕྱིར་དམ་པའི་ལྷ་ཆོས་སྒྲུབ་པར་བགྱི། །རྫོགས་པའི་སངས་རྒྱས་གོ་འཕང་མྱུར་ཐོབ་ནས། །མཐའ་ཡས་འགྲོ་བ་སྒྲོལ་བར་སེམས་བསྐྱེད་དོ། །ཞེས་གསེར་སྦྱངས་བཙོ་མ་ལྟ་བུའི་བྱམས་སྙིང་རྗེ་བྱང་ཆུབ་ཀྱི་སེམས་རིན་པོ་ཆེ་ཉིན་རེ་བཞིན་དུ་ཡང་ཡང་བསྐྱེད་པར་བྱའོ། ༈ དེ་ནས་སྟོན་པ་ཐུགས་རྗེ་ཅན་གྱིས། བར་དུ་བསྐལ་ཆེན་གྲངས་མེད་གསུམ་དུ་ཚོགས་བསགས་ཚུལ་ནི། གྲངས་མེད་དང་པོ་ལ། དེ་བཞིན་གཤེགས་པ་ཤཱཀྱ་ཐུབ་ཆེན་ནས། དེ་བཞིན་གཤེགས་པ་ཡུལ་འཁོར་སྐྱོངས་གི་བར་སངས་རྒྱས་བདུན་ཁྲི་ལྔ་སྟོང་ལ་བསྙེན་བཀུར་ཞིང་མཆོད་པས་མཉེས་པར་མཛད། གྲངས་མེད་གཉིས་པ་ལ། དེ་བཞིན་གཤེགས་པ་ལེགས་མཛད་ནས་བཟུང་སྟེ། དེ་བཞིན་གཤེགས་པ་དབང་པོའི་རྒྱལ་མཚན་གྱི་བར། སངས་རྒྱས་བདུན་ཁྲི་དྲུག་སྟོང་ལ་བསྙེན་བཀུར་ཞིང་མཆོད་པས་མཉེས་པར་མཛད། གྲངས་མེད་གསུམ་པ་ལ། དེ་བཞིན་གཤེགས་པ་མར་མེ་མཛད་ནས་བཟུང་སྟེ། དེ་བཞིན་གཤེགས་པ་འོད་བསྲུངས་གི་བར། སངས་རྒྱས་བདུན་ཁྲི་བདུན་སྟོང་ལ། བསྙེན་བཀུར་ཞིང་མཆོད་པས་མཉེས་པར་མཛད་ནས་ཚོགས་གཉིས་བསགས་པར་གསུངས། དེ་ནི་ཐེག་པ་ཐུན་མོང་བའི་དབང་དུ་བྱས་ནས་གསུངས་པ་ཡིན་གྱི། ཐེག་ཆེན་ཐུན་མོང་མ་ཡིན་པའི་དབང་དུ་བྱས་ན། སྟོན་པས་སྔོན་སློབ་པ་ལམ་གྱི་གནས་སྐབས་ན། བྱ་རྒོད་ཕུང་པོའི་རི་གཅིག་པུར་སངས་རྒྱས་བྱེ་བ་ཁྲག་ཁྲིག་གངྒཱའི་ཀླུང་གི་བྱེ་མ་སྙེད་ལ། བཀུར་སྟི་བྱས་ཞེས་ཟླ་བ་སྒྲོན་མའི་མདོ་ལས་གསུངས། དེ་བཞིན་དུ་འོ་སྐོལ་སྟོན་པའི་རྗེས་འཇུག་རྣམས་ཀྱིས་ཀྱང་། སངས་རྒྱས་དང་བྱང་ཆུབ་སེམས་དཔའི་རྣམ་འཕྲུལ་བླ་མ་དགེ་བའི་བཤེས་གཉེན་མཁས་བཙུན་བཟང་གསུམ་གྱི་ཡོན་ཏན་དང་ལྡན་པ་ཐམས་ཅད་ལ། ཟང་ཟིང་གི་ནོར་དང་། ལུས་ངག་གི་ཞབས་ཏོག །བཀའ་བཞིན་སྒྲུབ་པའི་མཆོད་པས་མཉེས་པར་བྱེད་པ་ལ་བསླབ་པར་བྱ། གཞན་ཡང་བསྐལ་ཆེན་གྲངས་མེད་གསུམ་གྱི་བར་ལ། སྟོན་པ་ཐུགས་རྗེ་ཅན་སྔོན་རྒྱལ་པོ་ཁ་ཏོག་དམ་པ་ཞེས་བྱ་བར་གྱུར་ཚེ། གནོད་སྦྱིན་ཞིག་ལ། འདུས་བྱས་ཐམས་ཅད་མི་རྟག་སྟེ། །ཅི་ཙམ་སྐྱེས་པ་སྡུག་བསྔལ་བཅས། །ལྔ་ཕུང་མཚན་མ་མེད་པས་སྟོང་། །བདག་དང་བདག་གི་བ་ཡང་མེད། །ཅེས་པའི་ཚིགས་བཅད་འདི་གསན་པའི་ཕྱིར་དུ། བཙུན་མོ་ཡིད་དུ་འོང་བ་དང་། སྲས་གཅེས་པ་གནོད་སྦྱིན་ལ་བྱིན་ཏེ་ཟར་བཅུག་པ་དང་། རྒྱལ་པོ་ཆེན་པོ་ག་ན་ཤ་ནི་བ་ལི་ཞེས་བྱ་བར་གྱུར་ཚེ། བྲམ་ཟེ་ལེའུ་དུ་ཆ་ཞེས་བགྱི་བ་ལྔ། ཟག་པ་ཐམས་ཅད་ཟད་པར་འགྱུར། །མཐོ་བ་དེ་ཡང་མཐར་ལྟུང་ངོ་། །འདུས་པ་ཡོད་ན་འབྲལ་བར་འོང་། །སྐྱེ་བ་ཡོད་ན་འཆི་བར་འགྱུར། །ཞེས་པའི་ཚིགས་བཅད་འདི་གསན་པའི་ཕྱིར་དུ་སྐུ་ལུས་ལ་མར་མེ་སྟོང་བཙུགས་ཏེ་མེ་སྦར་བར་མཛད་པ་དང་། རྒྱལ་པོ་ཆེན་པོ་བྱི་ལིང་གར་ལིང་ཞེས་བྱ་བར་གྱུར་ཚེ། བྲམ་ཟེ་ཁྱེའུ་བདུན་ཞེས་བགྱི་བ་ལ། འདུས་བྱས་ཐམས་ཅད་མི་རྟག་སྟེ། །སྐྱེ་བ་ཐམས་ཅད་སྡུག་བསྔལ་བཅས། །ཆོས་ཀུན་སྟོང་བས་བདག་པོ་མེད། །བདག་གི་བ་ཡང་ཡོད་མ་ཡིན། །ཞེས་ཚིགས་བཅད་འདི་གསན་བའི་ཕྱིར་དུ་སྐུ་ལ་ལྕགས་གཟེར་སྟོང་གིས་བཏབ་པ་དང་རྒྱལ་ཚབ་ད་མ་གམ་ཞེས་བྱ་བར་གྱུར་ཚེ། བྲམ་ཟེ་ཞིག་ལ། བྱམས་པའི་སེམས་ནི་གོམས་པར་བྱ། །ཞེ་སྡང་ཁྲོ་བའི་འདུ་ཤེས་སྤང་། །སྙིང་རྗེ་ཆེན་པོས་སེམས་ཅན་སྐྱོབས། །ཀུན་ལ་བརྩེ་ཞིང་མཆི་མ་ཟག །དགའ་བ་ཆེན་པོ་གོམས་པར་བྱ། །གཞན་ལ་བདག་དང་མཐུན་པའི་ཆོས། །བྱང་ཆུབ་སེམས་ཀྱིས་བསྐྱབས་པ་ནི། །བྱང་ཆུབ་སེམས་དཔའི་སྤྱོད་པར་ལྡན། །ཞེས་པའི་ཚིགས་བཅད་འདི་གཉིས་གསན་པའི་ཕྱིར་དུ་མེའི་དོང་ཟབས་སུ་ཁྲུ་བཅུ་པ་མེ་མ་མུར་གྱིས་བཀང་བའི་ནང་དུ་མཆོངས་པ་དང་། དྲང་སྲོང་ཨུར་ཏ་ལ་ཞེས་བྱ་བར་གྱུར་ཚེ། བྲམ་ཟེ་ཞིག་ལ། ལུས་ཀྱི་སྤྱོད་པ་རབ་བསྡམས་ཤིང་། །སྲོག་གཅོད་རྐུ་དང་གཡེམ་མི་བྱ། །ཕྲ་མ་རྫུན་དང་ཚིག་རྩུབ་དང་། །ཀྱལ་བ་སྨྲ་བར་མི་བྱའོ། །འདོད་པ་རྣམས་ལ་མི་ཆགས་ཤིང་། །ཞེ་སྡང་སེམས་ཀྱང་མེད་པར་བྱ། །ངན་པར་ལྟ་བ་ཀུན་སྤངས་ན། །བྱང་ཆུབ་སེམས་དཔའི་སྤྱོད་པའོ། །ཞེས་པའི་ཚིགས་བཅད་འདི་གཉིས་གསན་པའི་ཕྱིར་དུ་སྐུ་ལུས་ཀྱི་པགས་པ་བཤུས་ནས། རུས་པས་སྨྱུག་གུ་བྱས། ཁྲག་སྣག་ཚར་སྦྱར་ཏེ། ཚིགས་བཅད་འདི་དག་བྲིས་པར་མཛད་པ་སོགས། ཆོས་ཚིགས་བཅད་རེའི་ཕྱིར་དུའང་དཀའ་བ་བསམ་གྱིས་མི་ཁྱབ་པ་སྤྱད་དོ། །དེ་བཞིན་དུ་འོ་སྐོལ་རྣམས་ཀྱིས་ཀྱང་བླ་མ་དགེ་བའི་བཤེས་གཉེན་རྣམས་ཀྱི་དྲུང་ནས་ཆོས་ཉན་པའི་ཕྱིར། ལུས་ལོངས་སྤྱོད་རྣམས་ཕངས་པ་མེད་པར་བཏང་ནས། དཀའ་བ་ཅི་ནུས་སུ་སྤྱོད་པ་ལ་བསླབ་པར་བྱ། གཞན་ཡང་སྐྱེས་རབས་སོ་བཞི་པ་ལས། སངས་རྒྱས་ཐུགས་རྗེ་ཅན། སྔོན་བྲམ་ཟེ་ཆེན་པོ་ཞིག་ཏུ་གྱུར་པའི་ཚེ། སྟག་མོ་ཕྲུག་གུ་དང་བཅས་པ་ལྟོགས་ནས་ཉམ་ཐག་པ་ཞིག་མཐོང་ནས། སྙིང་རྗེས་མ་བཟོད་པར། རང་ལུས་སྦྱིན་པ་བཏང་ནས། སྟག་མོ་མ་བུ་རྣམས་ཀྱི་ལུས་གསོས་བ་དང་། སྔོན་ཡུལ་ཤི་པིའི་རྒྱལ་པོར་གྱུར་ཚེ། ནོར་ལོངས་སྤྱོད་ཐམས་ཅད་སྦྱིན་པ་བཏང་། ཐ་ན་རང་གི་སྤྱན་ཡང་བྲམ་ཟེ་ལོང་བ་ཞིག་ལ་བྱིན་ནས། ལོང་བ་མིག་དང་ལྡན་པར་མཛད་པ་དང་། སྔོན་ཀོ་ས་ལ་ཡི་རྒྱལ་པོར་གྱུར་ཚེ། ཚེ་སྔོན་གླ་མི་ཞིག་ཏུ་གྱུར་ཚེ། གཞན་ལ་ཟན་དྲོན་ཙམ་ཞིག་བྱིན་པའི་འབྲས་བུས་ཚེ་དེར་རྒྱལ་པོར་གྱུར་པ་དྲན་ཏེ། འཁོར་རྣམས་ལ། རྒྱུ་ཆུང་ངུས་འབྲས་བུ་རྒྱ་ཆེན་པོ་ཐོབ་པ་འདི་ལ་ལྟོས་ཞེས་ཆོས་བསྟན་ཅིང་སྦྱིན་པ་རྒྱ་ཆེན་པོ་མཛད་པ་དང་། སྔོན་ཚོང་དཔོན་སྦྱིན་ལ་དཔའ་བར་གྱུར་ཚེ། བདུད་ཀྱིས་མེ་འོབས་སྤྲུལ་ཡང་། སྙིང་སྟོབས་ཆེན་པོས་མེ་འོབས་བ་རྒལ་ནས་འཕགས་པ་མཆོད་པ་དང་། སྔོན་ཚོང་དཔོན་ཟིལ་གྱིས་མི་ནོན་པར་གྱུར་ཚེ། ལྷ་ཡིས་ཉམས་སད་ནས་ནོར་ཀུན་མི་སྣང་བར་བྱས་ཀྱང་། རྩ་སྔོན་པོ་བརྔས་ཏེ་བཙོངས་པའི་རིན་གྱིས་ཕོངས་པ་རྣམས་གསོས་པ་དང་། སྔོན་རི་བོང་གི་གཙོ་བོར་གྱུར་ཚེ། འཁོར་རྣམས་ལ་ཆོས་བསྟན། བྲམ་ཟེ་བཀྲེས་པ་ཞིག་གསོ་བའི་ཕྱིར་རང་ལུས་མེ་ནང་དུ་མ་ཆོངས་པ་ལྷ་དབང་གིས་བླངས་ཏེ། ཀུན་ལ་ངོ་མཚར་ཞེས་བསྟན་པ་དང་། སྔོན་བྲམ་ཟེ་ཨ་ག་ཏ་རུ་གྱུར་ནས་དཀའ་ཐུབ་ཀྱི་ནགས་ན་གནས་ཚེ། ལྷ་ཡིས་ཉི་མ་གསུམ་དཀའ་ཐུབ་ཀྱི་ཟས་བསླངས་ཀྱང་། མ་ཆགས་པར་ཕངས་པ་མེད་པར་བྱིན་ནས་ཏིང་ངེ་འཛིན་གྱི་དགའ་བདེས་འཚོ་བར་མཛད་པ་དང་། སྔོན་རྒྱལ་པོ་བྱམས་པའི་སྟོབས་སུ་གྱུར་པའི་ཚེ། འགྲོ་ཀུན་བྱམས་དང་བརྩེ་བས་བསྐྱངས་ཤིང་ཁྱད་པར་གནོད་སྦྱིན་ལྔ་ལུས་ཀྱི་ཁྲག་གིས་གསོས་ནས། ནམ་ཞིག་སངས་རྒྱས་པའི་ཚེ་ཆོས་ཀྱི་བདུད་རྩི་སྟེར་ཞེས་གསུངས་པ་དང་། སྔོན་རྒྱལ་བུ་ཐམས་ཅད་སྒྲོལ་དུ་གྱུར་པའི་ཚེ། བུ་དང་བུ་མོ་ནོར་དང་གླང་ཆེན་སོགས་གཅེས་དགུ་ཀུན་བཏང་ཞིང་མི་འཇིགས་པའི་སྦྱིན་པས་འགྲོ་ཀུན་བདེ་བར་མཛད་པ་དང་། སྔོན་མཆོད་སྦྱིན་བྱེད་པའི་ས་སྐྱོང་རྒྱལ་པོར་གྱུར་ཚེ། གཞན་དབང་དུ་མ་བཏང་བར་དུད་འགྲོ་བ་གྲངས་ལས་འདས་པའི་སྲོག་བསྐྱབས། འགྲོ་ཀུན་དགེ་བཅུའི་ཁྲིམས་ལ་བཀོད་ནས་སྦྱིན་པ་མཐར་ཕྱིན་པ་ལྟར། འོ་སྐོལ་རྣམ་ཀྱིས་ཀྱང་སྦྱིན་པ་གཏོང་བ་ལ་བསླབ་པར་བྱ། སྔོན་ལྷའི་དབང་པོར་གྱུར་ཚེ། ལྷ་མ་ཡིན་དང་གཡུལ་འགྱེད་པའི་དུས། བྱ་ཡི་ཚང་ཞིག་གཟིགས་ནས། རང་སྲོག་ཡལ་བར་བཏང་ནས་བྱ་ཕྲུག་གི་སྲོག་བསྐྱབས་པ་དང་། སྔོན་བྲམ་ཟེ་ཞིག་ཏུ་གྱུར་ཚེ། སློབ་དཔོན་གྱིས་བྲམ་ཟེ་རྒུད་ཚེ་རྐུ་བ་རུང་ཞེས་བསྐུལ་ཡང་། མ་བྱིན་པ་ལེན་པ་ནམ་ཡང་མི་རུང་ཞེས་མ་བླངས་པ་དང་། སྔོན་ཤི་བིའི་རྒྱལ་པོར་གྱུར་ཚེ། བློན་པོས་མྱོས་བྱེད་མ་ཞེས་བྱ་བའི་བུད་མེད་མཛེས་མ་ཞིག་ཕུལ་ཡང་། སྲོག་ལ་བབ་ཀྱང་ལོག་གཡེམ་མི་བྱ་ཞེས་མ་བྱས་བ་དང་། སྔོན་དེད་དཔོན་ཆེན་པོར་གྱུར་ཚེ། བདེན་ཚིག་བརྗོང་པས་དོན་མཐུན་རྒྱ་མཚོའི་ཀློང་ལས་མཐར་ཕྱིན་པར་མཛད་ཅིང་། རིན་ཆེན་སྣ་ཚོགས་འདོད་དགུའི་ཆར་གྱིས་ཚིམ་པར་མཛད་པ་དང་། སྔོན་ཉ་ཡི་རྒྱལ་པོར་གྱུར་ཚེ། ཉ་ཕྲན་རྣམས་མཚོ་སྐམས་ནས་བྱ་སྣ་ཚོགས་ཀྱིས་གཙེས་པ་ན། བདེན་པའི་ཚིག་གིས་ཆར་ཕབ་ནས་ཉ་རྣམས་གསོས་པ་དང་། སྔོན་བྱ་སྲེག་པར་གྱུར་ཚེ། ནགས་མེས་མཐའ་བསྐོར་ཡང་། བདེན་ཚིག་བརྗོད་པས་མེ་ཕྱིར་ལོག་སྟེ། འགྲོ་བ་གྲངས་མེད་པའི་སྲོག་བསྐྱབས་པ་དང་། སྔོན་ལྷའི་དབང་པོ་བརྒྱ་བྱིན་དུ་གྱུར་བའི་ཚེ། མྱོས་བྱེད་ཆང་གིས་རྒྱལ་བློན་སྡེ་དང་བཅས་པ་ཕུང་བར་གཟིགས་ནས་སྤྲུལ་པ་ཞིག་བཏང་སྟེ་ཆོས་བསྟན་ནས་ཐམས་ཅད་བདེ་བ་ལ་བཀོད་པ་དང་། སྔོན་རྒྱལ་རིགས་ཕྱུག་པོར་གྱུར་ཚེ། འདོད་པའི་ཉེས་དམིགས་རིག་ནས། ངེས་འབྱུང་གིས་བསྐུལ་ཏེ། འཁོར་བའི་ལོངས་སྤྱོད་ཐམས་ཅད་སྤངས་ནས་རབ་ཏུ་བྱུང་བ་དང་། སྔོན་གྲགས་ལྡན་བྲམ་ཟེའི་རིགས་སུ་འཁྲུངས་ཚེ། ལོངས་སྤྱོད་ཀུན་སྤངས་ནས་དབེན་པར་བསམ་གཏན་མཛད་ཅིང་རྐྱེན་ངན་ལམ་དུ་བསྒྱུར། གནོད་འཚེའི་སེམས་སྤངས་ཏེ། འཁོར་རྣམས་ལ་ཆོས་བསྟན་པ་དང་། སྔོན་རྒྱལ་པོའི་ཚོང་དཔོན་དུ་གྱུར་ཚེ། གཞན་གྱིས་བསྒྲགས་པའི་ཡོན་ཏན་ཐོས་པས། དགའ་བཞིན་དུ་ཚེ་བློས་བཏང་ནས་རབ་ཏུ་བྱུང་། ཚུལ་ཁྲིམས་མཐར་ཕྱིན་པར་མཛད་པ་ལྟར། འོ་སྐོལ་རྣམས་ཀྱིས་ཀྱང་ཚུལ་ཁྲིམས་སྲུང་བ་ལ་བསླབ་པར་བྱ། སྔོན་བྲམ་ཟེའི་རིག་ཆེན་པོ་གཙུག་ཕུད་བྱང་ཆུབ་ཞེས་བྱ་བར་གྱུར་ཚེ། རྒྱལ་པོས་བརྙས་ཀྱང་ཁྲོ་བ་མེད་པར་བཟོད་པ་བསྒོམས་རྗེས་སུ་བཟུང་ནས་དམ་ཆོས་བསྟན་པ་དང་། སྔོན་ངང་པའི་རྒྱལ་པོར་གྱུར་ཚེ། སྙི་ནང་དུ་བཟུང་ཡང་། ཁྲོ་བ་དང་འཇིགས་པ་མེད་པར་ཐབས་མཁས་ཀྱིས་རྒྱལ་པོ་ཚངས་ཕྱིན་འཁོར་བཅས་ལ་ཆོས་བསྟན་པ་དང་། སྔོན་ཀུན་ཏུ་རྒྱུ་རབ་བཟང་དུ་གྱུར་ཚེ། མང་པོས་བརྙས་ཀྱང་ཁྲོ་བ་མེད་པར་བཟོད་པ་བསྒོམས་ནས་ལྟ་བ་ངན་པའི་རྒྱལ་པོ་འཁོར་བཅས་ལ་ཡང་དག་པའི་གནས་ལུགས་བསྟན་པ་དང་། སྔོན་བྱང་ཆུབ་སེམས་དཔའ་སྤྲེའུར་གྱུར་ཚེ། གཡང་དུ་ལྷུང་བའི་མི་ཞིག་རྒྱབ་ཏུ་ཁུར་ནས་དྲངས་ཀྱང་། མི་ངན་དེས་སྤྲེའུ་ངལ་དུབ་ནས་གཉིད་ཡོད་དུས་རྡོ་བརྒྱབ་ནས་གསོད་གྲབ་བྱས་ཀྱང་། བཟོད་པ་བསྒོམས་ནས་སླར་ཡང་ཕན་ཐོགས་མཛད་པ་དང་། སྔོན་རི་དྭགས་ཤ་ར་བྷར་གྱུར་ཚེ། རང་ལ་གནོད་པའི་རྒྱལ་པོ་གཡང་དུ་ལྷུང་བ། རང་ལུས་ལ་བསྐྱོན་ནས་གཡང་ལས་དྲངས་པ་དང་། སྔོན་རི་དྭགས་རུ་རུར་གྱུར་ཚེ་ཆུས་ཁྱེར་བའི་ཉམས་ཐག་མི་ཞིག་ཆུ་ལས་བསྒྲལ་ནས་ང་འདྲ་བའི་རི་དྭགས་ཡོད་པ་སུ་ལ་མ་སྨྲ་ཞེས་བཤད་ཀྱང་། རྒྱལ་པོ་ལ་ཞུས་ནས། དམག་གིས་མཐའ་བསྐོར་ནས་གསོད་ལ་ཐུག་ཀྱང་བཟོད་པ་བསྒོམས་ནས། རྒྱལ་བློན་འཁོར་བཅས་ལ་ཆོས་བསྟན་པ་དང་། སྔོན་སྤྲེའུའི་རྒྱལ་པོར་གྱུར་ཚེ། རྒྱལ་པོའི་དམག་གིས་སྤྲེའུའི་ཚོགས་རྣམས་ཉམ་ཐག་པར་བྱས་པ་ལ་ཐུགས་བརྩེ་བས་རང་ལུས་ཟམ་པ་ལྟར་བྱས། ལུས་བསྣད་ནས་ཤི་ལ་ཐུག་རུང་སྤྲེའུའི་ཚོགས་མང་པོ་ཆུ་ལས་བསྒྲལ་བ་དང་སྔོན་དྲང་སྲོང་བཟོད་པ་སྨྲ་བར་གྱུར་ཚེ། རྒྱལ་པོས་ལུས་དུམ་བུར་གཏུབས་ཀྱང་། དེ་ལ་ཁྲོ་བ་མེད་པར་སླར་ཡང་ཐུགས་བརྩེ་བས་གནོད་ལན་དུ་ཕན་པ་མཛད་པ་དང་། སྔོན་ཚངས་པའི་རྒྱལ་པོར་གྱུར་ཚེ། ཡན་ལག་སྦྱིན་པ་བཏང་ནས། ལྟ་བ་ངན་པ་འཛིན་ལ་ཐུགས་བརྩེ་བས་ལས་རྒྱུ་འབྲས་བདེན་པའི་ཆོས་བསྟན་པ་དང་། སྔོན་དགོན་པ་ཉམ་ངའི་གླང་ཆེན་དུ་གྱུར་ཚེ། རྒྱལ་པོས་སྤྱུགས་པའི་སྐྱེ་བོ་བདུན་བརྒྱ་ཙམ་ལ། ཐུགས་བརྩེ་བས་མ་བཟོད་པར་རི་ཞིག་གི་རྩེ་ནས་གཡང་ལ་མཆོངས་ནས་ལུས་ཟར་བཅུག་ནས་མི་ཀུན་གསོས་ཏེ། བཟོད་པ་མཐར་ཕྱིན་པར་མཛད་པ་ལྟར། འོ་སྐོལ་རྣམས་ཀྱིས་ཀྱང་བཟོད་པ་བསྒོམ་པ་ལ་བསླབ་པར་བྱ། སྔོན་རྒྱལ་བུ་ཟླ་བར་གྱུར་ཚེ། རྐང་ཁྲ་ལ་ཆོས་བསྟན་ཏེ། དེས་ཀྱང་བཙོན་དུ་བཟུང་བའི་མི་རྣམས་བཏང་། ལམ་བཟང་སྒྲུབ་ཅིང་གཞན་ལ་ཡང་བསྟན་ནས་བརྩོན་འགྲུས་མཐར་ཕྱིན་པར་མཛད་པ་ལྟར། འོ་སྐོལ་རྣམས་ཀྱིས་ཀྱང་བརྩོན་འགྲུས་རྩོམ་པ་ལ་བསླབ་པར་བྱ། སྔོན་ལྕགས་ཁྱིམ་ན་གནས་པའི་རྒྱལ་པོར་གྱུར་ཚེ། འཁོར་བར་ཞེན་ལོག་ངེས་འབྱུང་སྐྱེས་ནས། བྱང་སེམས་ཏིང་འཛིན་བསྒོམས་ནས། བསམ་གཏན་མཐར་ཕྱིན་པར་མཛད་པ་ལྟར། འོ་སྐོལ་རྣམས་ཀྱིས་ཀྱང་བསམ་གཏན་སྒོམ་པ་ལ་ཡང་བསླབ་པར་བྱ། སྔོན་མ་ཧེ་རྒོད་ཀྱི་ཁྱུ་མཆོག་ཏུ་གྱུར་ཚེ། སྤྲེའུ་ཞིག་ཉིན་རེ་བཞིན་མགོ་ལ་ཞོན། མིག་བཀབ། རྣ་བ་དཀྲུགས། ལམ་འགེགས་སོགས་བྱས་པ་བཟོད་ཅིང་། གཞན་གནོད་སྦྱིན་ཞིག་ལ་ཆོས་བསྟན་པ་དང་། སྔོན་བྱ་ཤིང་རྟ་མོར་གྱུར་ཚེ། སེང་གེའི་གྲེ་བར་རུས་པ་ཟུག་པ་བཏོན་ནས། ལྷ་ལ་རྒྱལ་བ་དགྱེས་པའི་ལམ་བཟང་བསྟན་ནས་ཤེས་རབ་མཐར་ཕྱིན་པར་མཛད་པ་ལྟར། འོ་སྐོལ་རྣམས་ཀྱིས་ཀྱང་ཤེས་རབ་ལ་ཡང་བསླབ་པར་བྱའོ། །མདོར་ན་སྟོན་པ་ཐུགས་རྗེ་ཅན་གྱིས། སྔོན་སློབ་པ་ལམ་གྱི་གནས་སྐབས་སུ། རྒྱལ་བློན་བྲམ་ཟེ་ཁྱིམ་བདག་སོགས་སེམས་ཅན་དཔག་ཏུ་མེད་པའི་ལུས་བླངས་ཚེ། སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པ་མཆོད་ཅིང་། བུ་དང་བུ་མོ། འཁོར་དང་ལོངས་སྤྱོད་ཐམས་ཅད་ཕངས་པ་མེད་པར་འགྲོ་ལ་བཏང་ཞིང་། ཐ་ན་སྡོང་པོ་གཅིག་གི་རྩ་ནས་གཞན་ལ་དབུ་གཅིག་པུ་བཅད་ནས་ཀྱང་སྟོང་ཕྲག་ཞིག་སྦྱིན་པར་བཏང་བར་གསུངས། དེ་བཞིན་དུ་ཤ་དང་ཁྲག་དང་རྐང་ལག་སོགས་ལུས་ཀྱི་སྦྱིན་པ་ཁོ་ན་ཡང་ལན་གྲངས་དཔག་ཏུ་མེད་པར་བཏང་ནས། འགྲོ་ལ་ཕན་ཚད་མེད་པ་བཏགས། །གནོད་པ་ཚད་མེད་ལས་བསྐྱབས་ཏེ། སྒོ་སྣ་ཚོགས་ནས་ཚོགས་གཉིས་བར་མ་ཆད་དུ་བསགས་པར་གསུངས་སོ། །དེ་བཞིན་དུ་འོ་སྐོལ་རྣམས་ཀྱིས་ཀྱང་། ཡར་བླ་མ་དཀོན་མཆོག་ལ་མཆོད་འབུལ། མར་དབུལ་པོ་ངན་སློང་ལ་སྦྱིན་གཏོང་། བར་དགེ་འདུན་པ་དང་དྲིན་ཅན་གྱི་ཕ་མ་ལ་ཞབས་ཏོག །གཞན་ཡང་ལུས་ཀྱིས་ཕྱག་དང་བསྐོར་བ། ངག་གིས་ཁ་ཏོན། བཟླས་བརྗོད། སེམས་ཀྱིས་དད་གུས་ངག་སྣང་ཟབ་རྒྱས་གདམས་པ་བསྒོམ་པ་སོགས། ལུས་ངག་ཡིད་གསུམ་གྱི་སྒོ་ནས། རང་གིས་དགེ་བ་བྱེད་པ་དང་། གཞན་ལ་བྱེད་དུ་འཇུག་པ་དང་། གཞན་གྱིས་བྱས་པ་ལ་རྗེས་སུ་ཡི་རང་བ་ལ་སོགས་སྒོ་སྣ་ཚོགས་ནས་ཚོགས་གཉིས་གསོག་པ་ལ་བསླབ་པར་བྱའོ།།
༈ དེ་ནས་སྟོན་པ་ཐུགས་རྗེ་ཅན། ཐ་མ་མྱུར་དུ་མངོན་པར་རྫོགས་པར་སངས་རྒྱས་ནས། འགྲོ་ལ་ཆོས་འཁོར་བསྐོར་ཚུལ་ནི། སྐུ་ཚེ་འདི་ཉིད་ཀྱི་གོང་དུ། སྟེང་ཕྱོགས་དགའ་ལྡན་ལྷའི་ཡུལ་དུ་ལྷའི་བུ་དམ་པ་ཏོག་དཀར་ཞེས་བྱ་བའི་སྐུའི་སྐྱེ་བ་བཞེས་ནས་ལྷ་རྣམས་ལ་ཆོས་བསྟན། དེ་ནས་ལྷའི་རོལ་མོའི་སྒྲ་ལས། འཛམ་བུ་གླིང་དུ་ཕེབས་པར་བསྐུལ་པའི་ཚེ། མིའི་གདུལ་བྱ་རྣམས་འདུལ་བའི་དུས་ལ་བབ་པར་དགོངས་ནས། ལྷ་རྣམས་ལ་ང་ནི་མི་སྡོད་འཛམ་བུ་གླིང་དུ་འགྲོ །ཁྱེད་རྣམས་དུས་རྒྱུན་དུ་བག་ཡོད་བསྟེན་ཞེས་གསུངས། ཉིད་ཀྱི་ཅོད་པན་བྱམས་པའི་དབུ་ལ་བཅིངས་ནས་རྒྱལ་ཚབ་ཏུ་དབང་བསྐུར། དེ་ནས་རིགས་དང་། ཡུལ་དང་། དུས་དང་། བརྒྱུད་དང་། བུད་མེད་སྟེ་གཟིགས་པ་ལྔ་ལ་གཟིགས་ནས། དགའ་ལྡན་ལྷ་ཡུལ་ནས་བབས་ཏེ། ནམ་མཁའ་ཐམས་ཅད་འོད་ཀྱིས་འགེངས་བཞིན་གླང་ཆེན་ཐལ་ཀར་མཆེ་བ་དྲུག་ལྡན་གྱི་རྣམ་པར་གཤེགས་ནས། ས་ལུག་ལོ་ས་ག་ཟླ་བའི་ཚེས་པ་བཅོ་ལྔའི་དུས་སུ། ཟས་གཙང་གི་བཙུན་མོ་སྒྱུ་འཕྲུལ་ལྷ་མོ་གསོ་སྦྱོང་ལ་གནས་པའི་ལྷུམས་སུ་ཞུགས། ཟླ་བ་བཅུ་ཕལ་ཆེར་ལོན་པ་ན་ལེགས་སྦྱར་ལྷའི་སྐད་མང་པོ་བརྗོད་ཅིང་། བཙས་པའི་དུས་ལ་བབས་ཚེ། ཡུམ་སྒྱུ་འཕྲུལ་ལྷ་མོ་ལུམ་བིའི་ནགས་ཚལ་དུ་བྱོན། ལྷ་ཚངས་པ་དང་དབང་པོ་གཉིས་ཀྱིས་ཞབས་ཕྱི་བྱས། ལྷའི་བུ་དང་བུ་མོ་མང་པོས་ནམ་མཁའ་ནས་མཆོད། ཡུམ་གྱིས་སླ་ཤའི་སྡོང་པོའི་ཡལ་ག་ཕྱག་གཡས་ཀྱིས་བཟུང་ནས་རྩིབས་ལོགས་གཡས་ནས། ལྕགས་ཕོ་སྦྲེའུ་ལོ་དབོ་ཟླའི་ཚེས་པ་བཅུའི་ཉིན་སྐུ་བལྟམས་པ་དང་། ཚངས་པ་དང་དབང་པོས་བླངས་ནས་དྲི་མེད་སྤོས་ཆུས་བཀྲུས་ཏེ་མེ་ཏོག་གཏོར། དེའི་ཚེ་ས་ལ་པདྨ་བརྡོལ་ཅིང་། མཁའ་ལ་རིན་པོ་ཆེའི་གདུགས་བྱུང་། ས་ཆེན་དྲུག་ལ་གོམས་པ་བདུན་བོར་ནས། །ང་ནི་འཇིག་རྟེན་འདི་ན་མཆོག་ཡིན་ཞེས། །སྟོང་གསུམ་ཀུན་ཏུ་དབྱངས་ཀྱིས་གོ་བར་མཛད། །ཡབ་ཀྱི་དོན་ཀུན་གྲུབ་པས་གཞོན་ནུ་དོན་གྲུབ་ཅེས་མཚན་གསོལ། ཚངས་པ་དང་མངོན་ཤེས་ལྡན་པའི་དྲང་སྲོང་གིས། འཁོར་ལོས་བསྒྱུར་བའམ། ཡང་ན་སངས་རྒྱས་སུ་འགྱུར་ཞེས་ལུང་ཡང་བསྟན་པ་བྱུང་། དེ་ནས་གཞོན་ནུ་ལང་ཚོ་རྒྱས་ནས། ཉིན་གཅིག་ལྷས་སྦྱིན་གྱིས་བསད་པའི་གླང་ཆེན་གྱི་རོ་སྲས་གཞོན་ནུ་དོན་འགྲུབ་ཀྱིས་ཞབས་ཀྱི་མཐེ་བོང་གི་རྩེ་ལ་བླངས་ནས། ཕྱི་རོལ་རྒྱང་གྲགས་གཅིག་ཏུ་འཕངས་པའི་ས་ཕྱོགས་དེ་གཤོང་ཆེན་པོ་ཞིག་ཏུ་གྱུར། དེ་ནས་ཤཱཀྱ་རྣམས་དང་སྐྱེ་པོ་ཕལ་མོ་ཆེ་འདུས་ནས། ཡི་གེ་འགྲན་པས། སྲས་གཞོན་ནུ་དོན་གྲུབ་ཀྱིས་ཚངས་པའི་ཡི་གེ་སོགས་ཡིག་རིགས་མི་འདྲ་བ་དྲུག་ཅུ་རྩ་བཞི་བསྟན། རྩིས་འགྲན་པས་སྲས་གཞོན་ནུས་འཇིག་རྟེན་གྱི་ཁམས་ཀྱི་རྡུལ་ཕྲན་ཇི་སྙེད་ཀྱང་དབུགས་ཐེངས་གཅིག་རང་ལ་བརྩིས། སྟོབས་འགྲན་པས་གཞོན་ནུ་ཐམས་ཅད་སྐུ་ལ་དུས་གཅིག་རུབ་ཀྱང་ཕྱག་རེག་པ་ཙམ་གྱིས་ཐམས་ཅད་ས་ལ་འགྱེལ་བར་གྱུར། གཞན་གྱིས་བདུང་བ་ཙམ་ཡང་མི་ནུས་པའི། མེས་ཀྱི་གནམ་རུ་ཞེས་བྱ་བའི་གཞུ་དེ་བདུངས་ནས་མདའ་འཕངས་བས། ལྕགས་ཀྱི་སླ་ང་ལྔ། ཤིང་ཏ་ལའི་སྡོང་པོ་བདུན། ལྕགས་ཀྱི་ཕག་པའི་གཟུགས་རྣམས་དུས་གཅིག་ལ་ཕུག་ནས་མདའ་ས་འོག་ཏུ་ཐིམ་པའི་ཤུལ་ནས་མདའ་ཆུ་ཁྲོན་པ་ཞེས་བྱ་བའི་ཆུ་བྱུང་། དེ་བཞིན་དུ་སྒྱུ་རྩལ་དྲུག་ཅུ་རྩ་བཞི་འགྲན་བས། གཞན་ཀུན་ལས་སྲས་གཞོན་ནུ་དོན་གྲུབ། རབ་དང་ཕུལ་དང་མཆོག་ཏུ་གྱུར་པས་ལྷ་མི་ཐམས་ཅད་ངོ་མཚར་བར་གྱུར་ཏོ། །དེ་ནས་དགུང་ལོ་ཉི་ཤུ་ནས་ཉེར་དགུའི་བར་དུ། ས་འཚོ་མ་དང་གྲགས་འཛིན་མ་སོགས་བཙུན་མོའི་འཁོར་གྱིས་བསྐོར་ནས་རྒྱལ་སྲིད་ཆོས་བཞིན་བསྐྱངས། དེ་ནས་ཕྱོགས་བཅུའི་སངས་རྒྱས་རྣམས་ཀྱིས་རབ་ཏུ་བྱུང་བར་བསྐུལ་ཞིང་། སྐྱེད་མོས་ཚལ་དུ་ཞུགས་པ་ན། མི་རྒས་པ་དང་། ན་བ་དང་། ཤི་བའི་རོ་རྣམས་མཐོང་ནས་ཐུགས་སྐྱོ། དགེ་སློང་ཞིག་མཐོང་བས་ཐུགས་སྤྲོ། དེ་དག་གི་རྐྱེན་གྱིས་ས་ཕོ་བྱི་བའི་ལོ་ལ། རྒྱལ་པོའི་ཁབ་ནས་ཕྱུང་སྟེ། མཆོད་རྟེན་རྣམ་དག་དྲུང་ཏུ་བྱོན་ནས་དབུ་སྐྲ་བསལ་ནས་ནམ་མཁའ་ལ་གཏོར་བ་ལྷ་རྣམས་ཀྱིས་མཆོད་པའི་རྟེན་དུ་ཁྱེར། ཀ་ཤིའི་གོས་བྱིན་ནས་ལྷ་ཞིག་གི་ལག་ནས་དུར་སྨྲིག་གི་གོས་བླངས་ནས་རབ་བྱུང་མཛད། ཆུ་བོ་ནཻ་རཉྫ་ནའི་འགྲམ་དུ། མཁའ་ཁྱབ་ཀྱི་ཏིང་ངེ་འཛིན་ལ་བཞུགས་ནས་ལོ་དྲུག་གི་བར་དུ་དཀའ་བ་སྤྱད་པའི་མཐར་དགའ་མོ་དང་དགའ་སྟོབས་མ་གཉིས་ཀྱིས། བ་སྟོང་གི་འོ་མ་ལན་བཅུ་དྲུག་གི་བར་དུ་ཉིང་ཁུར་བྱས་པའི་འོ་ཐུག་སྦྲང་རྩི་དང་སྦྱར་བ་དྲངས་པས། སྐུ་ལུས་གསེར་བཙོ་མའི་མདོག་ལྟ་བུར་གྱུར། དེ་ནས་རྡོ་རྗེ་གདན་གྱི་བྱང་ཆུབ་ཤིང་དྲུང་དུ་གཤེགས་ནས་རྩ་འཚོང་ཁྱེའུ་བཀྲ་ཤིས་ཀྱིས་ཕུལ་བའི་རྩྭ་གདན་ལ་བཞུགས་ཏེ། དགུང་ལོ་སོ་ལྔ་ཤིང་ཕོ་རྟའི་ལོ་ས་ག་ཟླ་བའི་ཚེས་བཅོ་ལྔའི་ནམ་སྲོད་ལ་བདུད་ཀྱི་སྡེའི་དམག་དཔུང་བྱུང་ཚེ། བྱམས་པའི་ཏིང་ངེ་འཛིན་ལ་བཞུགས་པས་བདུད་ཀྱིས་མཚོན་ཆ་འཕངས་པ་རྣམས་མེ་ཏོག་དུ་གྱུར། བདུད་ཀྱི་བུ་མོ་རྣམས་བྱུང་ནས་གཟུགས་མཛེས་པ་བསྟན་ནས། བསླུ་བྲིད་བྱས་ཀྱང་བསླུ་མ་ནུས་བར། བདུད་ཀྱི་དཔུང་རྣམས་ཐམས་ཅད་བཏུལ། དེ་ནས་ནམ་གྱི་གུང་ལ་མཉམ་པར་བཞག །ཐོ་རངས་སྐྱ་རངས་ཤར་བ་དང་དུས་མཉམ་དུ་རྡོ་རྗེ་ལྟ་བུའི་ཏིང་ངེ་འཛིན་མངོན་དུ་བྱས་ནས་མངོན་པར་རྫོགས་པར་སངས་རྒྱས་པའི་མཛད་པ་རྨད་དུ་བྱུང་བ་བསྟན། དེ་ནས་ཐུན་མོང་གདུལ་བྱའི་སྣང་ངོར། ཟབ་ཞི་སྤྲོས་བྲལ་འོད་གསལ་འདུས་མ་བྱས། །བདུད་རྩི་ལྟ་བུའི་ཆོས་ཤིག་ཁོ་བོས་བརྙེས། །སུ་ལ་བསྟན་ཀྱང་གོ་བར་མི་ནུས་པས། །མི་སྨྲ་ནགས་ཀྱི་ཚལ་དུ་གནས་པར་བྱ། །ཞེས་ཞག་བཞི་བཅུ་ཞེ་དགུའི་བར་དུ་ཆོས་མི་གསུང་བའི་ཚུལ་མཛད་པ་ན། ཚངས་པས་གསེར་གྱི་འཁོར་ལོ་རྩིབས་སྟོང་དང་ལྡན་པ་ཕུལ་ཏེ་གསོལ་བ་བཏབ་ཀྱང་ཆོས་ཀྱི་འཁོར་ལོ་མ་བསྐོར་བས། བརྒྱ་བྱིན་རོགས་སུ་སྦྲན་པ་ན། དེས་ཀྱང་གསེར་གྱི་མཎྜལ་དཔག་ཚད་ལྔ་བཅུ་པ་དང་། དུང་དཀར་གཡས་སུ་འཁྱིལ་བ་རྣམས་ཕྱག་ཏུ་ཕུལ་ཏེ་གསོལ་བ་བཏབ་པ་ལ་བརྟེན་ནས། སྐུ་ཡི་འོད་ཀྱིས་རབ་འབྱམས་ཞིང་ཀུན་འགེངས་བཞིན་དུ་ཡུལ་ཝ་ར་ཎ་སིའི་དྲང་སྲོང་ལྷུང་བ་རི་དྭགས་ཀྱི་གནས་སུ་ཆུ་སྟོད་ཟླ་བའི་ཚེས་པ་བཞི་ཡི་ཉིན། འཁོར་ལྔ་སྡེ་བཟང་པོ་ལ། དང་པོ་བདེན་བཞིའི་ཆོས་འཁོར་བསྐོར། རིམ་གྱིས་དགུང་ལོ་ང་བརྒྱད་པར། བྱ་རྒོད་ཕུང་པོའི་རིར་འཁོར་རྣམ་བཞི་བྱང་ཆུབ་སེམས་དཔའི་འདུས་པ་དང་བཅས་བསམ་གྱིས་མི་ཁྱབ་པར་ཡུམ་སྲས་བཅུ་བདུན་ལ་སོགས། བར་བ་མཚན་ཉིད་མེད་པའི་ཆོས་འཁོར་བསྐོར་ཅིང་། མ་ལ་ཡ་དང་ཡངས་པ་ཅན་སོགས་གནས་ཐ་དད་པ་དུ་མར། བྱང་ཆུབ་སེམས་དཔའ་དོན་དམ་ཡང་དག་འཕགས་ལ་སོགས་པར། ཐ་མ་ལེགས་པར་རྣམ་པར་ཕྱི་བའི་ཆོས་འཁོར་བསྐོར་བར་གསུངས། གཞན་ཡང་ངོ་མཚར་སྐུ་ཡི་བཀོད་པ་བསམ་གྱིས་མི་ཁྱབ་པར་སྟོན་བཞིན་དུ། གདུལ་བྱ་མཆོག་དམན་བར་བ་རང་རང་སོ་སོའི་བློ་ཁ་དང་འཚམ་པའི་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་བསྐོར་ནས། འགྲོ་བ་གྲངས་མེད་པ་མངོན་མཐོ་ལྷ་མིའི་གོ་འཕང་། ངེས་ལེགས་ཐར་པ་དང་ཐམས་ཅད་མཁྱེན་པའི་གོ་འཕང་ལ་བཀོད་པའི་མཐར། གདུལ་བྱ་རྟག་འཛིན་ཅན་རྣམས་ཆོས་ལ་བསྐུལ་ཕྱིར། དགུང་ལོ་བརྒྱད་ཅུ་གྱ་གཅིག་པ་ལྕགས་འབྲུག་དཔྱིད་ཐའི་ཚེས་པ་བཅོ་ལྔའི་ནངས་པར་གྱད་ཀྱི་ཡུལ། རྩྭ་མཆོག་གྲོང་གི་ས་གཞི་གཙང་མ་རུ། སེང་གེའི་ཉལ་སྟངས་ཀྱིས་དབུ་བྱང་ཕྱོགས་བོད་ལ་བསྟན་པ་དར་བའི་རྟེན་འབྲེལ་དུ་དབུ་བྱང་དུ་བསྟན་ནས་བཞུགས་ཚེ། རྒྱ་གར་གྱི་རྩི་ཤིང་ནགས་ཚལ་རི་དང་བཅས་པས་མགོ་བྱང་ཕྱོགས་སུ་གུག །གནམ་ས་བར་སྣང་ཐམས་ཅད་འཇའ་འོད་ཀྱིས་གང་ཞིང་ནམ་མཁའ་ནས་སྤྲིན་ཁ་དོག་ལྔ་ལྡན་བྱུང་བའི་གསེབ་ན་ལྷའི་བུ་དང་བུ་མོ་མང་པོའི་ལུས་ཀྱི་ཕྱེད་ཙམ་ཐོན་ནས། གདུགས་རྒྱལ་མཚན་བ་དན་དུ་མ་བསྒྲེངས། བཀྲ་ཤིས་པའི་མེ་ཏོག་དང་བདུད་རྩི་ལ་སོགས་འདོད་དགུའི་ཆར་ཕབ། བསྟོད་དབྱངས་དང་རོལ་མོའི་སྒྲ་སྒྲོགས་པ་སོགས་ངོ་མཚར་བའི་ལྟས་དང་ཆོ་འཕྲུལ་དཔག་ཏུ་མེད་པ་དང་བཅས་ཏེ། གཟུགས་སྐུ་མྱ་ངན་ལས་འདས་པའི་ཚུལ་བསྟན་ཏོ། །དེ་བཞིན་དུ་འོ་སྐོལ་སྟོན་པའི་རྗེས་འཇུག་རྣམས་ཀྱིས་ཀྱང་བསོད་ནམས་ཡེ་ཤེས་ཀྱི་ཚོགས་བསགས་པས་ཐ་མར་མངོན་པར་རྫོགས་པར་སངས་རྒྱས་ནས། སྤྲུལ་པ་བྱེ་བ་ཕྲག་བརྒྱ་འགྱེད། མཛད་པ་བཅུ་གཉིས་ལ་སོགས་པ་བསྟན་ནས་འགྲོ་བའི་དོན་མཛད་ཅིང་གཞན་ཡང་ནམ་མཁའ་ལ་འཕུར་བ་དང་། རི་བྲག་ལ་འཛུལ་བ་དང་། ལུས་ལས་མེ་འབར་བ་དང་ཆུ་འཁྲུག་པ་དང་། འདོད་དགུར་བསྒྱུར་བ། ལུས་ལྷའི་དཀྱིལ་འཁོར་དུ་སྤྲུལ་ནས་སྐྱེ་བོ་གཞན་ལ་སྟོན་པ་སོགས་རྫུ་འཕྲུལ་ཡ་མ་ཟུང་སྣ་ཚོགས་པ་སྟོན་བཞིན་དུ། ཟབ་མོ་སྟོང་པ་ཉིད་དང་། རྒྱ་ཆེན་སྤྱོད་པའི་ཆོས་ཀྱི་འཁོར་ལོ་བསྐོར་ནས། མ་དད་ལོག་ལྟ་ཐེ་ཚོམ་ཅན་གྱི་སྣང་བ་ཡང་དམ་པའི་ཆོས་ལ་བསྒྱུར་ནས། མཐོང་ཐོས་དྲན་རེག་བཟང་ངན་འབྲེལ་ཐོགས་ཐམས་ཅད་མངོན་མཐོ་ལྷ་མིའི་གོ་འཕང་ངེས་ལེགས་ཐར་པ་དང་ཐམས་ཅད་མཁྱེན་པའི་གོ་འཕང་ལ་བཀོད་ནས་འབྲེལ་ཚད་ཐམས་ཅད་དོན་དང་ལྡན་པར་བྱེད་ནུས་པར་འགྱུར་རོ།།
༈ སྨྲས་པ། སྟོན་པ་ཐུགས་རྗེ་ཅན་ལ་གསོལ་བ་འདེབས། །བདག་གཞན་རྗེས་འཇུག་ཡོངས་ལ་ཐུགས་རྗེས་གཟིགས། །མགོན་པོ་ཁྱེད་ཀྱི་རྣམ་ཐར་ཟིན་པ་དང་། །གསུང་བཞིན་ལྷ་ཆོས་ནུས་པར་བྱིན་གྱིས་རློབས། །རྣམ་འདྲེན་བཞི་པ་སྟོན་པ་ཐུགས་རྗེ་ཅན། །བསྐལ་བ་དཔག་ཏུ་མེད་པའི་སྔོན་རོལ་དུ། །སངས་རྒྱས་ཚར་ཡང་གདུལ་བྱའི་སྣང་ངོ་རུ། །ཐ་མལ་སོ་སྐྱེ་ཞིག་གི་ཚུལ་འཛིན་པ། །ཕྱོགས་བཅུའི་སངས་རྒྱས་འཕགས་པ་འཇམ་དཔལ་སོགས། །དགེ་བའི་བཤེས་གཉེན་མང་པོས་ལེགས་པར་བསྐུལ། །སེམས་ཅན་རྣམས་ཀྱི་སྡུག་བསྔལ་ཚུལ་མཐོང་ནས། །བྱམས་དང་སྙིང་རྗེ་གཞན་ཕན་དོན་གཉེར་སྐྱེས། །སངས་རྒྱས་བྱང་སེམས་རྣམས་ཀྱི་མཐུ་སྟོབས་མཐོང་། །འགྲོ་དོན་བྱེད་ལ་དེ་འདྲ་འཐོབ་དགོས་དགོངས། །བཅོམ་ལྡན་ཐུབ་པ་ཆེན་པོ་ལ་སོགས་པའི། །སངས་རྒྱས་བྱང་སེམས་དཔག་ཏུ་མེད་པ་ཡི། །དྲུང་དུ་བྱོན་ནས་མཉེས་པས་མཆོད་སྤྲིན་ཕུལ། །དང་པོ་བྱང་ཆུབ་མཆོག་ཏུ་ཐུགས་བསྐྱེད་ནས། །བར་དུ་བསྐལ་ཆེན་གྲངས་མེད་དང་པོ་ལ། །དེ་བཞིན་གཤེགས་པ་ཤཱཀྱ་ཐུབ་ཆེན་ནས། །དེ་བཞིན་གཤེགས་པ་ཡུལ་འཁོར་སྐྱོང་གི་བར། །རྫོགས་པའི་སངས་རྒྱས་བདུན་ཁྲི་ལྔ་སྟོང་ལ། །རྟག་ཏུ་བསྙེན་བཀུར་མཆོད་པས་མཉེས་པར་མཛད། །དེ་ནས་བསྐལ་ཆེན་གྲངས་མེད་གཉིས་པ་ལ། །དེ་བཞིན་གཤེགས་པ་ལེགས་མཛད་ནས་བཟུང་སྟེ། །དེ་བཞིན་གཤེགས་པ་དབང་པོའི་རྒྱལ་མཚན་བར། །རྫོགས་པའི་སངས་རྒྱས་བདུན་ཁྲི་དྲུག་སྟོང་ལ། །རྟག་ཏུ་བསྙེན་བཀུར་མཆོད་པས་མཉེས་པར་མཛད། །དེ་ནས་བསྐལ་ཆེན་གྲངས་མེད་གསུམ་པ་ལ། །དེ་བཞིན་གཤེགས་པ་མར་མེ་མཛད་ནས་བཟུང་། །དེ་བཞིན་གཤེགས་པ་འོད་སྲུངས་གཉིས་ཀྱི་བར། །རྫོགས་པའི་སངས་རྒྱས་བདུན་ཁྲི་བདུན་སྟོང་ལ། །རྟག་ཏུ་བསྙེན་བཀུར་མཆོད་པས་མཉེས་པར་མཛད། །གཞན་ཡང་སངས་རྒྱས་དཔག་མེད་མཆོད་པ་དང་། །སེམས་ཅན་ཡོངས་ལ་ཕན་ཡང་ཚད་མེད་བཏགས། །ཐ་མ་མི་རྣམས་ཚེ་ལོ་བརྒྱ་བའི་དུས། །ཟས་གཙང་སྲས་པོ་གཞོན་ནུ་དོན་གྲུབ་ཏུ། །གྱུར་ཚེ་རྒྱལ་སྲིད་སྤངས་ནས་རབ་ཏུ་བྱུང་། །ནཻ་རཉྫ་ནའི་འགྲམ་དུ་དཀའ་བ་སྤྱད། །རྡོ་རྗེ་གདན་གྱི་བྱང་ཆུབ་ཤིང་དྲུང་དུ། །སྲོད་ལ་བདུད་བཏུལ་གུང་ལ་མཉམ་པར་བཞག །ཐོ་རངས་མངོན་པར་རྫོགས་པར་སངས་རྒྱས་ནས། །ལྷ་མི་ཡོངས་ལ་ཆོས་ཀྱི་འཁོར་ལོ་བསྐོར། །ད་ལྟ་འོ་སྐོལ་གཏན་གྱི་སྐྱབས་སུ་གྱུར། །སྟོན་པ་ཐུགས་རྗེ་ཅན་གྱི་རྣམ་ཐར་བཞིན། །འོ་སྐོལ་སྟོན་པའི་རྗེས་འཇུག་རྣམས་ཀྱིས་ཀྱང་། །མ་གྱུར་འགྲོ་ལ་བྱམས་དང་སྙིང་རྗེ་སྒོམ། །བདག་བས་གཞན་གཅེས་བྱང་ཆུབ་སེམས་བསྐྱེད་ནས། །དེང་ནས་བཟུང་སྟེ་བསྐལ་ཆེན་གྲངས་མེད་པར། །སངས་རྒྱས་ཀུན་དངོས་རྩ་བའི་བླ་མ་སོགས། །སངས་རྒྱས་བྱང་སེམས་མང་པོ་བསྙེན་བཀུར་མཆོད། །ལུས་དང་ལོངས་སྤྱོད་ཐམས་ཅད་ཕངས་མེད་དུ། །མ་གྱུར་འགྲོ་བ་ཡོངས་ལ་གཏོང་བར་བྱ། །དེ་ལྟར་སྟོན་པ་ཐུགས་རྗེ་ཆེན་པོ་ཡི། །ངོ་མཚར་རྨད་བྱུང་སྐྱེས་རབས་རྣམ་ཐར་བཞིན། །ཐེག་པ་ཆེན་པོའི་ཆོས་ལ་སློབ་པའི་ཚུལ། །གོ་སླའི་ངག་གིས་ལེགས་པར་བཤད་ཟིན་ནས། །ད་ནི་སྟོན་པའི་གསུང་ལ་ཡིད་ཆེས་ཕྱིར། །སྟོན་པ་མཁྱེན་བརྩེ་ཡོན་ཏན་མངའ་ཚུལ་དང་། །ཕྱི་མར་ཕན་པའི་ལྷ་ཆོས་དོན་གཉེར་ཕྱིར། །ཤི་ནས་ཕྱི་མར་འགྲོ་ཚུལ་བཤད་ཀྱིས་ཉོན། །དེ་ཡང་སྟོན་པ་ཐུགས་རྗེ་ཅན་གྱི་ཞལ་གྱི་བུམ་བཟང་ལས་ཐོན་པའི། དམ་པའི་ཆོས་ཀྱི་བདུད་རྩི་འཐུང་པ་ལ། ཐོག་མར་གསུང་ལ་ཡིད་ཆེས་ཀྱི་དད་པ་སྐྱེ་བ་དང་། འཇིག་རྟེན་ཕྱི་མ་དོན་གཉེར་གྱི་བློ་སྐྱེ་བའི་ཕྱིར། འདིར་སྟོན་པ་སངས་རྒྱས་ལ་མཁྱེན་བརྩེའི་ཡོན་ཏན་མངའ་ཚུལ་དང་། ལས་བཟང་ངན་གཉིས་ཀྱི་དབང་གིས་ཕྱི་མར་ཡར་མར་ལ་འགྲོ་ཚུལ་བཤད་བར་བྱ་སྟེ། དེ་ཡང་སྔོན་མགོན་མེད་ཟས་སྦྱིན་གྱི་བུ་མོ་མ་ག་ཏ་བཟང་མོ་ཞེས་བྱ་བ། ཡུལ་ལྷོ་ཕྱོགས་ཀྱི་ཁྱིམ་བདག་བྱ་མཁན་ཞེས་བྱ་བ་ཕྱི་རོལ་པ་ཞིག་གི་ཁྱིམ་དུ་བག་མར་སོང་ནས། བསོད་ནམས་ཀྱི་ཞིང་ས་མེད་པ་ལ་སེམས་མ་དགའ་བར་གདོང་གནག་པས། ཁྱིམ་བདག་གི་ས་ཁྱོད་ཅི་ལ་མ་དགའ་བྱས་པས། ཁྱེད་ལ་ཞིང་མི་གདའ་སྨྲ་བས། ཁོ་ན་རེ། ཞིང་ཡོད་ཉིན་ལམ་རེ་ཡོད་པའི་ཞིང་ཆེན་པོ་ཡང་ཡོད་བྱས་པས། དེས་ཅི་བྱ། ཞིང་དེ་མ་ཡིན། སྦྱིན་པའི་ཞིང་མི་གདའ་སྨྲ་བས། དེ་ཡང་ཡོད། དྲང་སྲོང་འདི་སྙེད་དོ། །བྱས་པས། ཕུག་རོན་གྱི་སྤུ་བཏོགས་ནས་བཏང་བ་འདྲ་བ་དེ་ཚོས་ཅི་ཡོང་སྨྲས་པས། འོ་ན་ཅི་འདྲ་དགོས་ཟེར། མོ་ན་རེ། སྟོན་པ་སངས་རྒྱས་འདྲ་བ་དགོས་སོ་སྨྲས་པས། དེར་ཐམས་ཅད་ཀྱིས་འོ་ན་སྤྱན་འདྲེན་བྱས་པས། མོ་དགའ་ནས། འོ་ན་འཚོ་བ་སྦྱོར་དང་ཁོ་མོས་སྤྱན་འདྲེན་ཞེས་ཁང་ཐོག་ཏུ་སོང་། ལག་པར་སྤོས་ཐོགས་ནས། རབ་ཏུ་གུས་པས། ཚུལ་ཁྲིམས་རྣམ་དག་ཤེས་རབ་ཤིན་ཏུ་ཟབ། །དད་ལྡན་སྙིང་པོ་ཉན་ཐོས་ཆེ་རྣམས་ཀྱིས། །མགོན་མེད་གྱུར་པ་བདག་ལ་རྗེས་བཟུང་ཞིང་། །དོན་མཛད་ཐུགས་རྗེས་གཤེགས་པར་མཛད་དུ་གསོལ། །ཞེས་སྤྱན་འདྲེན་བྱས་ཚེ། ཡུལ་དེ་དང་སངས་རྒྱས་བཞུགས་གནས་གཉིས་ཀྱི་བར་ལ་ཉིན་ལམ་མང་པོ་ཡོད་ཀྱང་། སངས་རྒྱས་ཀྱིས་མཁྱེན་ནས། འཁོར་རྣམས་ལ་གསུངས། འཁོར་རྫུ་འཕྲུལ་ཅན། ཁ་ཅིག་ནི་གླང་པོ་ཆེ་ས་སྲུང་གི་བུ་ལ་ཞོན། ཁ་ཅིག་སྤྲིན་གྱི་ཤུགས་ལ། ཁ་ཅིག་རི་བོ་སྤོས་ངད་ལྡན་ལ། ཁ་ཅིག་རི་བོ་མ་ལ་ཡ། ཁ་ཅིག་ནི་གང་འདུས་པ་ལ་སོགས་ཞོན་པ་དུ་མ་དང་བཅས་ཏེ། ནམ་མཁའི་མཐོངས་སུ་འཕགས་ནས་རིམ་བཞིན་ཡུལ་ལྷ་ཕྱོགས་སུ་བྱོན་བས། རྒྱང་ནས་མཐོང་ཚེ་ཐམས་ཅད་དད་ཅིང་དཔའ་ཞུམ་ནས། བུ་མོ་ལ་འདི་ཁྱོད་ཀྱི་སྟོན་པ་ཡིན་ནམ་ཞེས། རེ་རེ་ནས་དྲིས་པས། མོ་ན་རེ། འདི་ནི་བདག་གི་སྟོན་པའི་སྲས་ཤེས་རབ་ཅན་གྱི་མཆོག་གྱུར་ཤཱ་རིའི་བུ་ཞེས་བྱ་བ་ཡིན་ནོ་ཞེས་རེ་རེ་ནས་བསྙད་དོ། །དེ་ནས་རྗེས་སུ་སྟོན་པ་ཉིད་ཀྱི་འོག་ནས་འདོད་པའི་ལྷ། སྟེང་ནས་གཟུགས་ཀྱི་ལྷ། གཡས་གཡོན་ནས་བྱང་ཆུབ་སེམས་དཔའི་ཚོགས། སྐུའི་གཡོན་ཟུར་ན་ལྷ་དང་མི་བསམ་གྱིས་མི་ཁྱབ་པས་མཆོད་པའི་བྱེ་བྲག་དུ་མས་མཆོད་པའི་དབུས་ན། སྐུ་གསེར་གྱི་མཆོད་སྡོང་འབར་བ་ལྟར། ལྷང་ངེ་། ལྷམ་མེ། ལྷན་ནེར་བྱོན་པའི་ཚེ། གྱོས་རྒྱུག་ལ་སོགས་པ་ན་རེ། འདི་ཁྱོད་ཀྱི་སྟོན་པ་ཡིན་ནམ་དྲིས་པས། བུ་མོ་ན་རེ། འདི་བདག་གི་སྟོན་པ་ལེགས་སོ། །ཞེས་སྨྲས་བས། སྐྱེ་བོ་མང་པོ་དད་ཅིང་བཏུད། དེ་རྣམས་ལ་སྟོན་པས་ཆོས་བསྟན་པས། དཀོན་མཆོག་གསུམ་ལ་དད་ཅིང་འདུན་པར་གྱུར་ཏོ། །ཡང་སྔོན། གཅེར་བུ་པ་ཉེ་ཐུང་གིས། ཁྱིམ་བདག་དཔལ་སྦས་ལ། ཁྱོད་ཀྱི་ཕྱི་སྒོར་དོང་ཆེན་པོ་བརྐོས་ལ། དུ་བ་མེད་པའི་མེ་འབར་བས་ཁོང་སྟེང་དུ་ཕྱག་དར་སྲབ་མོ་ཁོབ། ནང་ནས་ཟས་དུག་ཅན་སྦྱོར་ལ། སངས་རྒྱས་འཁོར་བཅས་བོས་དང་། ཐམས་ཅད་མཁྱེན་པ་ཡིན་མིན་གསལ་བར་འགྱུར་རོ་བྱས་པས། དེ་ལྟར་བྱས། སངས་རྒྱས་སྤྱན་དྲངས་པས་མཁྱེན་བཞིན་དུ་ཕེབས་སོ། །ཕྱི་སྒོའི་ཐེམ་པ་ལ་ཞབས་བཞག་པ་ན། སེམས་ཅན་མིག་ལོང་བ་རྣམས་ཀྱི་མིག་གིས་མཐོང་། འོན་པ་རྣམས་ཀྱིས་སྒྲ་ཐོས། སྨྱོན་པ་རྣམས་ཀྱིས་དྲན་པ་རྙེད་པ་སོགས་བྱུང་། དེ་ནས་བྱོན་ཏེ་མེའི་ཁར་ཞབས་བཞག་པ་ན། མེ་རང་ཞི་སྟེ་པདྨའི་ཚལ་དུ་གྱུར། དེའི་སྟེང་དུ་སངས་རྒྱས་འཁོར་བཅས་བྱོན་པས། སྐྱེ་བོ་ཐམས་ཅད་ངོ་མཚར་ཏེ། ཅ་ཅོའི་སྒྲ་བྱུང་ངོ་། །ཁྱིམ་བདག་དཔལ་སྦས་དང་ཉེ་ཐུང་གཉིས་ཀྱིས་མཐོང་ནས་བཤགས་པ་བྱས་སོ། །ཁྱིམ་དུ་བྱོན་པས་ཁྱིམ་བདག་ན་རེ། བདག་གིས་མི་དགེ་བའི་བཤེས་གཉེན་གྱི་ངག་ལ་ཉན་ནས་ཟས་ཀྱང་འདྲེན་ཚུལ་མེད། གཞན་གཅིག་སྦྱོར་ཞུས་པས། སངས་རྒྱས་ཀྱིས་ཁྱིམ་བདག་ལ། འདོད་ཆགས་ཞེ་སྡང་གཏི་མུག་གསུམ། །དེ་དག་འཇིག་རྟེན་དུག་གསུམ་སྟེ། །བཅོམ་ལྡན་སངས་རྒྱས་དུག་མི་མངའ། །སངས་རྒྱས་བདེན་པས་དུག་བཅོམ་མོ། །དེ་བཞིན་དུ་ཆོས་དང་དགེ་འདུན་ལ་ཡང་སྦྱོར་ལ་ཚིག་འདི་རྣམས་བཟླས་ལ་དྲོངས་དང་སྐྱོན་མི་ཡོང་གསུངས་པས། ཁྱིམ་བདག་གིས་ཀྱང་ཚིགས་བཅད་དེ་གསུམ་བཏོན་ནས་དྲངས་པས་སངས་རྒྱས་འཁོར་བཅས་ཀྱིས་གསོལ་བས། རྨ་བྱས་བཙན་དུག་ཟོས་པ་བཞིན་དུ་སྐུ་ལ་མ་གནོད་པ་ཙམ་དུ་མ་ཟད། སྔ་རབས་སྐུའི་གཟི་མདངས་ཆེར་འབར་བར་གྱུར་ཏོ། །ཁྱིམ་བདག་དེ་ཡང་རབ་ཏུ་དད་དེ་ཆོས་ཞུས་པས། སྟན་བདེ་བ་དེ་ལ་འདུག་བཞིན་དུ། ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བར་སྐྱེས་སོ། །སྔོན་ཁྱིམ་བདག་དཔལ་སྐྱེས་ལ་ཐར་པའི་ས་བོན་ཡོད་པ། དགྲ་བཅོམ་པ་སུས་ཀྱང་མ་མཁྱེན་པར་རབ་ཏུ་བྱུང་བ་ལ། སངས་རྒྱས་ཀྱིས་ཁྱིམ་བདག་དཔལ་སྐྱེས་ཀྱི་སྐྱེ་བ་བདུན་གྱི་གོང་རོལ་དུ། ཁྱི་ཞིག་ཏུ་སྐྱེས་པ། ཕག་རྒོད་ཀྱིས་བདས་ནས། མཆོད་རྟེན་ཞིག་ལ་བསྐོར་བ་བྱས་པའི་དགེ་བའི་ས་བོན་ཡོད་པ་མཁྱེན་ནས་རབ་ཏུ་བྱུང་། ཁྱིམ་བདག་དཔལ་སྐྱེས་ལོ་བརྒྱ་ཡིན་རུང་། བརྩོན་འགྲུས་བྱས་པས་དགྲ་བཅོམ་པའི་གོ་འཕང་ཐོབ་ནས་ནམ་མཁའ་ལ་འཕུར་བ་བྱུང་། སྔོན་རྒྱལ་པོ་འཕགས་སྐྱེས་པོ་དང་། བློན་པོ་མ་ལ་གནོད་གཉིས་ཀྱིས། ཉེས་པ་མེད་བཞིན་ཤཱཀྱ་ལྔ་བརྒྱ་བསད་པའི་ཚེ། སྟོན་པའི་དབུ་ཡང་སྨྱུང་བར་གྱུར། དེའི་རྒྱུ་གང་ལགས་ཞུས་པས། སྔོན་ཉ་པ་ལྔ་བརྒྱས་ཉ་ཆེན་པོ་གཉིས་ཀྱི་སྟེང་ནས་གསོན་པོར་ཤ་བཅད་བའི་ཚེ། ཉ་གཉིས་ཀྱིས་འོ་དོད་བོས་པས། ཉ་པའི་ཁྱེའུ་ཞིག་གིས་གོ་ནས་དགའ་བར་གྱུར་ཏོ། །དེའི་དུས་ཀྱི་ཉ་གཉིས་ནི་ད་ལྟའི་རྒྱལ་བློན་གཉིས་ཡིན། ཉ་པ་ལྔ་བརྒྱ་ནི་ཤཱཀྱ་ལྔ་བརྒྱ། ཁྱེའུ་དེ་ང་ཡིན་པས། ད་ལྟ་ངའི་དབུ་སྨྱུང་བར་གྱུར་གསུངས། སྔོན་མོའུ་གལ་གྱི་བུ་ལ་ཉེས་པ་མེད་བཞིན་དུ་མུ་སྟེགས་ཀུན་ཏུ་རྒྱུ་རྣམས་ཀྱིས་བཟུང་ནས་རྐང་ལག་འདམ་བུའི་ཚལ་ལྟར་བཅོམ་མོ། །དེའི་རྒྱུ་གང་ཡིན་ཞུས་པས། སྔོན་བྲམ་ཟེ་བཟའ་མི་གཉིས་ཀྱི་བུ་ཕ་མ་ལ་ཁྲོས་ནས། འདི་གཉིས་ཀྱི་རྐང་ལག་འདམ་བུ་བཞིན་བཅོམ་ན་འགལ་བ་མེད་ཞེས་ཚིག་ངན་སྨྲས་པས། ཚེ་རབས་ལྔ་བརྒྱ་རུ་རྐང་ལག་བཅོམས་ནས་ཤི །ད་ལྟ་ཡང་ལས་ཀྱི་ལྷག་མས་དེ་ལྟར་བཅོམ་གསུངས། སྔོན་སྟོན་པས་ལྷ་ཀླུ་མཁའ་ལྡིང་སོགས་འགྲོ་བ་ཡོངས་ལ་ཆོས་གསུངས་པའི་སྐབས་ཤིག་ལ། ཞལ་འཛུམ་པ་དང་བཅས། རྒྱ་གར་ཤར་ཕྱོགས་ཀྱི་རྒྱལ་པོ་གཅིག་གི་སྲས་མོ་དང་། ནུབ་ཕྱོགས་ཀྱི་རིགས་ངན་རྔོན་པ་གཅིག་གི་བུ་དང་གཉིས་བཟའ་མིར་འགྱུར་བར་གདའ་ཞེས། མ་འོངས་ལུང་བསྟན་གསུངས་སོ། །དེ་ནས་ཉིན་གཅིག་མཁའ་ལྡིང་ཤར་ཕྱོགས་སུ་སོང་ཚེ། རྒྱལ་པོའི་སྲས་མོ་གཅིག་ནགས་སུ་སོང་ནས་ཤིང་གི་རྩེ་མོ་ན་དུག་སྤྲུལ་ཡོད་པ་མ་མཐོང་བར་ཤིང་འབྲས་ཡོད་པ་མཐོང་ནས་ཤིང་ཁར་འཛེགས་ནས་འབྲས་བུ་བླངས་སོ། །མཁའ་ལྡིང་གིས་སྟེང་ནས་བལྟས་པས་བུ་མོ་ཡོད་པ་མ་མཐོང་བར། ཤིང་སྡོང་ཆེན་པོ་དེའི་རྩེ་མོ་ན་དུག་སྤྲུལ་ཡོད་པ་མཐོང་ནས། ཤིང་དང་བཅས་ཁྱེར་འོངས་པས་བུ་མོ་ཞིག་ཀྱང་བྱུང་བ་སྙིང་རྗེ་ནས་གསོས་སོ། །ཡང་ཉིན་གཅིག་མཁའ་ལྡིང་ནུབ་ཕྱོགས་སུ་སོང་ཚེ་རྔོན་པའི་བུ་གཅིག་གིས་རི་དྭགས་ཆེན་པོ་ཞིག་བསད་ནས་ཁོག་པ་ཁ་ཕྱེ་ཡོད་པའི་སྟེང་དུ་སོང་ཚེ་རྔོན་པ་འཇིགས་ནས་ཤའི་ཁོག་བར་ཞུགས་སོ། །དེ་ཁྱུང་ཆེན་གྱིས་བླངས་ནས་ཚང་དུ་ཁྱེར་འོངས་བས་ནང་ནས་མི་ཞིག་ཀྱང་ཐོན་པ་གསོས་སོ། །དེ་གཉིས་ཀ་བཟའ་མིར་གྱུར་ནས་བུ་ཞིག་ཀྱང་བྱུང་ངོ་། །དེ་ནས་མཁའ་ལྡིང་དེ་སངས་རྒྱས་ཀྱི་དྲུང་དུ་སོང་ནས་ཆོས་ཉན་པའི་སྐབས་ཞིག་ལ། སྔར་གསུངས་པའི་མི་དེ་གཉིས་ད་འཕྲད་འདུག་གམ་ཞུས་པས། འཕྲད་པ་ཙམ་དུ་མ་ཟད་བུ་ཡང་བྱུང་འདུག་གསུངས། ད་ཡུལ་གང་ན་གདའ་ཞུས་པས། ཁྱེད་རང་གི་རྩ་ན་གདའ་གསུངས་པས། མཁའ་ལྡིང་གིས་ངོ་ཤེས་ནས། དད་པར་གྱུར་སྐད། ཡང་སྔོན་སངས་རྒྱས་ཀྱིས་མ་འོངས་པ་ན། ཤན་པ་མེ་རི་ཅེས་སེང་གེའི་ཕྲུག་གུ་གསོད་པ། བྱ་རྒོད་ཀྱི་ཚང་དུ་འགྲོ་བ། རྒྱལ་པོའི་བུ་མོ་ལེན་པ་མཁྱེན་ནས། ཤན་པའི་རྩར་བྱོན་ནས། ཁྱོད་ཀྱིས་སྡོམ་པ་ལོང་གསུངས་པས། ངས་སྲུང་མི་ནུས་ཟེར། ནུས་པ་ཅིག་གནང་གསུངས་པས། འོ་ན་སྔོན་དུ་གསུངས་དང་ནུས་སམ་མི་ནུས་བལྟ་ཟེར། སངས་རྒྱས་ཀྱི་ཞལ་ནས། སེང་གེའི་ཕྲུག་གུ་མི་གསོད་པ། བྱ་རྒོད་ཀྱི་ཚང་དུ་མི་འགྲོ་བ། རྒྱལ་པོའི་བུ་མོ་བག་མར་མི་ལེན་པ་གསུམ་གྱི་སྡོམ་པ་ལོང་ལ་བསྲུང་བྱས་བས། ཤན་པའི་བསམ་པ་ལ་དེ་འདྲ་ཚེ་འདིར་བྱེད་འདོད་ཀྱང་འོང་བ་དཀའ། དེ་བསྲུང་ནུས་སྙམ་དེ་ལྟར་བྱ་ཞེས་ཁས་བླངས་སོ། །ཕྱིས་ཡུལ་དེའི་རྒྱལ་པོའི་སྤྱན་སྨྱུང་བས། རྒྱ་མཚོའི་མཐའ་རུ་སྨན་ལེན་དུ་འགྲོ་དགོས་པ་བྱུང་། དེ་ལ་གཞན་སུ་འགྲོ་མ་ནུས་པར་ཤན་པ་བཏང་ནས། ལམ་ནས་ལྟོགས་ཏེ་སེང་གེའི་ཕྲུག་གུ་ཉལ་ཡོད་པ་མཐོང་ནས་གསོད་སྙམ་ལག་ཏུ་བླངས་ནས་སྡོམ་པ་དྲན་ནས་མ་བསད་པར་བཟུང་ཡོད་ཚེ། སེང་གེ་མ་བྱུང་ཚེ། འཇིགས་ནས་བྲོས་ཏེ་བྲག་ཁུང་ཞིག་བསྙེགས་པས་བྱ་རྒོད་ཀྱི་ཚང་ཡིན་ཚེ། སྔར་གྱི་སྡོམ་པ་དྲན། ནང་དུ་མ་སོང་བར་བསྡད་ཚེ། སེང་གེ་མ་བྱུང་བའི་སྔོན་དུ་ཕྲུག་གུ་བཏང་བས། སེང་གེ་མ་དེ་དགའ་ནས་སྨན་བླངས་ནས་བྱིན་པ་ཁྱེར་འོངས་ནས་རྒྱལ་པོ་ལ་ཕུལ་བས་མཉེས་ཏེ། བུ་མོ་བྱིན་པས། ཡང་སྔར་གྱི་སྡོམ་པ་དྲན་ནས་མ་བླངས་ཚེ། རྒྱལ་པོས་དེ་ཅི་ཡིན་དྲིས་པས། སྔར་གྱི་རྒྱུ་མཚན་ཞུས་པས་རྒྱལ་པོ་ཡང་དགྱེས་ནས། གཞན་ནོར་སྣ་མང་པོ་བྱིན་ནས་མགུ་བར་བྱས་སྐད། དེ་བཞིན་དུ་སངས་རྒྱས་ཀྱིས་འདས་མ་འོངས་ད་ལྟ་དུས་གསུམ་པོ་ས་ལེར་མཁྱེན། སྔོན་སངས་རྒྱས་བཅོམ་ལྡན་འདས་མཉན་ཡོད་ན་བཞུགས་དུས། སངས་རྒྱས་འཁོར་བཅས་ལ་ཆམ་རིམས་དྲག་པོ་བྱུང་ཚེ། སྨན་པའི་རྒྱལ་པོ་འཚོ་བྱེད་བོས་ནས། སྨན་མར་དྲུག་ཅུ་རྩ་བཞི་པ་སྦྱར་ནས། སྨན་པས་ཀུན་དགའ་བོ་ལ་གདམས་པ། བཅོམ་ལྡན་འདས་རྡོ་རྗེའི་སྐུ་སྲ་བརྟན་མི་ཆོད་པ་ཡིན་པས་སྨན་མར་སྲང་བཅུ་གཉིས་དྲོངས། དགེ་སློང་གཞན་རྣམས་ལ། སྲང་རེ་ལས་མང་བ་མ་འདྲེན་ཞིག་སྨྲས་པས། ཀུན་དགའ་བོས་ཀྱང་དེ་བཞིན་བྱས་པས། ལྷས་སྦྱིན་ན་རེ། ང་ལའང་སྲང་བཅུ་གཉིས་དྲོངས། གོའུ་ཏ་མ་དང་ང་གཉིས་ལ་རིགས་ལ་སོགས་པ་མི་མཉམ་པ་ཅི་ཡོད་བྱས་པས། ཀུན་དགའ་བོས་ཀྱང་། འོ་ན་ཡོང་ཞེས། སྲང་བཅུ་གཉིས་བྱིན་པ་ཟོས་པས་སྨན་མ་ཞུ་བར་ཤི་ལ་ཐུག་པའི་ཚེ། ཀུན་དགའ་བོས་འཚོ་བྱེད་ལ་བཅོས་ཐབས་འདྲ་ཡོད་དམ་ཞུས་པས། སྨན་མ་ཞུ་བ་དུག་དུ་སོང་བ་ལ་བཅོས་ཐབས་མེད་ཟེར། དེ་ནས་སངས་རྒྱས་ལ་ཞུས་པས། ཐབས་ཡོད་ཀྱིས་གསུངས། ལྷས་སྦྱིན་གྱི་མགོ་ལ་ཕྱག་བཞག་ནས། ང་ལ་ལུས་ལས་སྐྱེས་པའི་བུ་སྒྲ་གཅན་འཛིན་དང་། དགྲ་བཞིན་སེམས་པའི་ལྷས་སྦྱིན་གཉིས་ལ་ཁྱད་མེད་སྙམ་བའི་སེམས་ཡོད་ན། བདེན་པའི་ཚིག་དེས་ཚེ་དང་ལྡན་པ་ལྷས་སྤྱིན་གྱི་ནད་འདི་ཞི་བར་གྱུར་ཅིག །ཅེས་བརྗོད་པས། ལྷས་སྦྱིན་ནད་དང་བྲལ་ཚེ་ཁོ་ན་རེ། དགེ་སྦྱོང་གོའུ་ཏ་མ་འདིས་སྨན་ཞིག་ཀྱང་ཤེས་ཚོད་ན་འདུག་སྟེ། རྒས་ཁར་ལྟོགས་རིར་མ་ཤི་ན་འོང་ངོ་ཟེར་ནས། བདེན་པའི་ཚིག་ཁྱད་དུ་གསོད་ཅིང་སྨོད་པ་དང་བཅས་ཏེ་རང་གནས་སུ་ལོག་སོང་ངོ་། །དེ་བཞིན་དུ་སྟོན་པ་ཐུགས་རྗེ་ཅན་འདི་ལ་དགྲ་གཉེན་ལ་ཁྱད་མེད་པས། གཡས་ནས་མི་གཅིག་གིས་ཙན་དན་གྱི་ལྡེ་གུ་འཇམ་པོས་སྐུ་ལ་བྱུག་པ་དང་། གཡོན་ནས་སྟ་རེ་རྣོན་པོས་གཤག་པ་གཉིས་བྱུང་ཡང་ཉེ་རིང་ཆགས་སྡང་མི་འབྱུང་བར་གཉིས་ཀ་ལ་ཁྱད་པར་སྤུ་ཙམ་ཡང་མེད་པར། མས་བུ་གཅིག་ལ་བརྩེ་བ་ལྟར་རྟག་ཏུ་བརྩེ་བ་རྒྱུན་མི་འཆད་དུ་སྐྱེས་པར་གྱུར་ཏོ། །མདོར་ན་སྟོན་པ་སངས་རྒྱས་ལ་མཁྱེན་པ་དང་བརྩེ་བའི་ཡོན་ཏན་དེ་ལྟ་བུ་མངའ་བས། གང་གསུངས་ལ་ནོར་འཁྲུལ་དང་རྫུན་གྱི་བསྲེ་སླད་འོང་བའི་རྒྱུ་རྐྱེན་གང་ཡང་མེད་པས། དེས་ན་འོ་སྐོལ་རྣམས་ཀྱིས་སྟོན་པ་སངས་རྒྱས་ཀྱིས་སྡིག་པ་སྤོངས་དགེ་བ་སྒྲུབས་ཞེས་གང་གསུངས་པ་རྣམས་ལ་ཡིད་ཆེས་ཀྱི་དད་པ་བསྐྱེད་ཅིང་ཚད་མར་བཟུང་ནས་བཀའ་བཞིན་སྒྲུབ་པ་གལ་ཆེ། སྔོན་ཡང་དག་པར་རྫོགས་པའི་སངས་རྒྱས་སྐྱེ་འཆི་ལ་རང་དབང་ཐོབ་པ་འཆི་མེད་རྡོ་རྗེའི་སྐུ་བརྙེས་པའི་རྒྱལ་བ་ཤཱཀྱ་ཐུབ་པ་ཞེས་མཚན་སྙན་ཉི་མ་དང་ཟླ་བ་ལྟར་ཡོངས་ལ་གྲགས་པ་དེ་ཉིད་འཇིག་རྟེན་གྱི་ཁམས་འདིར་ལན་ཅིག་བྱོན་ནས་འགྲོ་བ་ཡོངས་ལ་ཆོས་ཀྱི་འཁོར་ལོ་བསྐོར་བའི་མཐར་གདུལ་བྱ་རྟག་འཛིན་ཅན་རྣམས་ཆོས་ལ་བསྐུལ་ཕྱིར་རྩྭ་མཆོག་གྲོང་གི་ས་གཞི་གཙང་མ་རུ་བྱོན་ནས། གཞོགས་གཡས་ཕབ་དབུ་བྱང་དུ་བསྟན་སེང་གེའི་ཉལ་སྟབས་ཀྱིས་མྱ་ངན་ལས་འདའ་བར་དགོངས་ཚེ། འཇིག་རྟེན་ཁམས་ཀྱི་རྩི་ཤིང་ནགས་ཚལ་ཐམས་ཅད་ཀྱི་མགོ་ཡང་དེའི་ཕྱོགས་སུ་བཏུད་ཅིང་གཞོལ། ས་འདི་ཡང་རྣམ་པ་དྲུག་ཏུ་གཡོ་བ་སོགས་ངོ་མཚར་བའི་ལྟས་དང་ཆོ་འཕྲུལ་དཔག་ཏུ་མེད་པ་དང་བཅས་ཏེ་སྐུ་གཤེགས་པའི་ཚེ། སྐྱེ་འཆི་ལ་རང་དབང་ཐོབ་པའི་དགེ་སློང་ཁྲི་བརྒྱད་སྟོང་ཡང་མྱ་ངན་ལས་འདས་སོ། །དེས་ན་མཚན་དཔེས་བརྒྱན་པའི་རྡོ་རྗེའི་སྐུ་དེ་ལྟ་བུ་ཡང་མི་རྟག་པར་འཇིག་པའི་རྣམ་འགྱུར་བསྟན་སོང་ན། ཆུ་ཤིང་སྙིང་པོ་ལྟ་བུའི་འོ་སྐོལ་མི་རྣམས་ཀྱི་སྒྱུ་ལུས་འཇིག་པ་སྨོས་ཅི་དགོས། སྔོན་སངས་རྒྱས་ཀྱི་འཁོར་དགྲ་བཅོམ་རྫུ་འཕྲུལ་ཅན་ཀུན་གྱི་མཆོག་གྱུར་འཕགས་པ་མོངྒལ་གྱི་བུ་ཡང་། མཐར་གྲོང་ཁྱེར་ཤིང་ཐོག་ཅན་དུ་བྱོན་ནས་སྐུ་གཤེགས་དུས། སྐྱེ་འཆི་གཉིས་ལ་རང་དབང་ཐོབ་པའི་དགྲ་བཅོམ་པ་བདུན་ཁྲི་བདུན་སྟོང་མྱ་ངན་ལས་འདས་སོ། །སངས་རྒྱས་ཀྱི་འཁོར་ཤེས་རབ་ཅན་ཀུན་གྱི་མཆོག་ཏུ་གྱུར་པ། འཕགས་པ་ཤཱ་རིའི་བུ་ཡང་། རྒྱལ་པོའི་ཁབ་ག་ལ་བ་དེར་བྱོན་ནས་སྐུ་གཤེགས་དུས། སྐྱེ་འཆི་ལ་དབང་ཐོབ་པའི་དགྲ་བཅོམ་པ་བརྒྱད་ཁྲི་མྱ་ངན་ལས་འདས་སོ། །འཕགས་པ་བ་གླང་བདག་སུམ་ཅུ་རྩ་གསུམ་གྱི་ལྷ་གནས་ན་བཞུགས་པས། སངས་རྒྱས་བཅོམ་ལྡན་འདས་མྱ་ངན་ལས་འདས་པ་གསན་ནས། ཐུགས་ལས་མེ་བྱུང་ནས་བསྲེགས་ཏེ་མྱ་ངན་ལས་འདས་ཚེ། མེའི་ནང་ནས་ཚིགས་སུ་བཅད་པ་གཉིས་བྱུང་སྟེ། འདུས་བྱས་བསགས་པ་སྐད་ཅིག་འཇིག་འགྱུར་ཏེ། །སྲོག་དང་བཅས་པའི་དཔལ་ནི་གཡོ་བར་འགྱུར། །མཁས་རྣམས་རྟག་ཏུ་དགེ་ལ་བག་ཡོད་ཅིང་། །བསོད་ནམས་ལས་ཀྱི་བྱ་བ་དེ་བརྩོན་བྱ། །ཞེས་པ་དང་། ཐུབ་པ་དེ་ལ་སྒོ་གསུམ་དང་བས་བཏུད། །རང་གི་དགོས་པ་གང་ཡིན་ཐམས་ཅད་བྱས། །གུས་ཤིང་རབ་ཏུ་དད་པས་བླ་མ་དེའི། །ཕྱི་བཞིན་བ་གླང་བདག་ཀྱང་དེ་ལྟར་སོང་། །ཞེས་བྱ་བའི་སྒྲ་བྱུང་ངོ་། །དེ་བཞིན་དུ་དྲང་སྲོང་ཆེན་པོ་མངོན་ཤེས་ལྔ་ཐོབ་ཅིང་མཁའ་ལ་རྒྱང་རིང་འགྲོ་བ་རྣམས་ཀྱིས་ཀྱང་མི་འཆི་བའི་གནས་དང་ཐབས་མ་རྙེད་པར་གཤེགས། སྔོན་རྒྱ་གར་འཕགས་པའི་ཡུལ་གྱི་རྒྱན་དྲུག་མཆོག་གཉིས་གྲུབ་ཆེན་བརྒྱད་ཅུ་དང་། གངས་ཅན་ལྗོངས་ཀྱི་མཁན་སློབ་ཆོས་གསུམ། རྗེ་འབངས་ཉེར་ལྔ། མར་མི་དྭགས་གསུམ། ཁུ་རྔོག་འབྲོམ་གསུམ། རྗེ་བདག་ཉིད་ཆེན་པོ་ཡབ་སྲས་སོགས། དགེ་བའི་བཤེས་གཉེན་སངས་རྒྱས་གཉིས་པ་ལྟ་བུ་དེ་ཐམས་ཅད་གཤེགས། དེ་བཞིན་དུ་ལྷའི་ནང་གི་ཚངས་པ་བརྒྱ་བྱིན། མིའི་ནང་གི་འཁོར་ལོས་བསྒྱུར་རྒྱལ། རྒྱལ་བློན་བྱང་ཆུབ་སེམས་དཔའ། མི་སྐྱ་བན་བཙུན། ཉི་མ་དང་ཟླ་བ་རྒྱུ་སྐར་འདྲ་བ་ཐམས་ཅད་བསྡད་དབང་མ་བྱུང་བར་གཤེགས་པ་དེ་ལགས། དེ་བཞིན་དུ་ད་ལྟ་ས་ཐོག་འདི་ན་གནས་ཚད་ཀྱི་འགྲོ་བ་ཐམས་ཅད་སྐྱེས་ནས་འཆི་བ་མ་གཏོགས། འདི་རྣམས་ཀྱི་ནང་ན་མི་འཆི་བར་སྡོད་མཁན་གྱི་མི་གཅིག་ཀྱང་མེད། འཆི་བ་ཙམ་དུ་མ་ཟད། ནམ་འཆི་ལ་ངེས་པ་མེད་དེ། སྔོན་མི་གཅིག་གིས་ནས་རྫ་མ་གང་ཡོད་པ་སྦས་ནས་ཕྱིར་འོང་ཙ་ན་ཟ་སྙམ་ནས་སྤྲང་དུ་ཕྱིན་པའི་ལམ་དུ་ཤི་བ་བྱུང་ནས་སྔར་ཀྱི་དེ་ཡང་ཟ་ལོང་མ་བྱུང་། དེ་བཞིན་དུ་སྔར་འཆི་བདག་བདུད་པོས་ལས་ཀྱི་འཕྲོ་ཡང་མཐུད་དུ་མ་བཅུག་པར་གློ་བུར་དུ་བསད་ནས་ཚེ་ཕྱི་མར་ཁྲིད་པ་མང་། སྔོན་འབྲོམ་ལོ་རྡེང་གི་གཙོ་བོ་ཀླུ་བསྟན་བྱ་བ་འཆི་ཁར་ཁོ་ན་རེ། སྤྱིར་འབྲོམ་ལོ་རྡེང་གི་ཆེ་ཐབས་ཀྱིས་ང་ལ་ཅི་ཕན། དེའི་ནང་ནས་ཀྱང་བསྟོད་ར་བའི་ཆེ་ཐབས་ཀྱིས་ང་ལ་ཅི་ཕན་ཟེར་ཤི་སྐད། སྔོན་འཕགས་པ་ཉེར་དགའ་ཞེས་བྱ་བར་གསེར་མང་དུ་ཡོད་ཀྱང་ཤི་ནས། གསེར་སྲང་བདུན་ཁྲི་ཙམ་བྱུང་བ། དགེ་སློང་རྣམས་འདུས་བགོས་ཏེ་ཁྱེར། དེ་བཞིན་དུ་འཆི་ཚེ་འཁོར་ནོར་ལོངས་སྤྱོད་ཅི་ཙམ་ཡོད་ཀྱང་ཕན་པ་སྤུ་ཙམ་མེད་པས། དེས་ན་འོ་སྐོལ་རྣམས་ཀྱང་ངེས་པར་འཆི་ཞིང་ནམ་འཆི་ཆ་མེད་འཆི་ཚེ་ཆོས་མ་གཏོགས་གཞན་གང་གིས་མི་ཕན་པའི་ཚུལ་བསམས་ནས་ཆོས་བྱེད་པ་གལ་ཆེ། སྔོན་མོའུ་གལ་གྱི་བུའི་ཕ་འཇིག་རྟེན་འདིར་སྡོད་དུས་ལག་པ་མདོ་སྡེ་དང་མི་འབྲལ། དཀོན་མཆོག་ལ་མཆོད་པ། དགེ་འདུན་ལ་བསྙེན་བཀུར། ཕ་མ་ལ་ཞབས་ཏོག །ངན་སློང་ལ་སྦྱིན་པ་གཏོང་བ་སོགས། དགེ་བའི་ལས་ལ་འབད་པས། ཤི་ནས་ལྷ་ཚངས་པའི་གནས་སུ་སྐྱེས་ནས། བདེ་སྐྱིད་ཚད་མེད་པ་མྱངས་སོ། །མ་དེ་འཇིག་རྟེན་འདིར་སྡོད་དུས། ཕ་མ་ལ་ཚིག་ངན། དགེ་འདུན་ལ་གཤེ་བསྐུར། དཀོན་མཆོག་ལ་དད་ལོག །ངན་སློང་ལ་འཕྲོག་བཙོམ། ཁྱིམ་ཚེས་ལ་འཁོན་འཛིང་། གཡོག་པོ་ལ་སྡང་པོ་སོགས་སྡིག་པ་མི་དགེ་བའི་ལས་སྣ་ཚོགས་པ་བྱས་པས། ཤི་ནས་དམྱལ་བར་སྐྱེས་ནས་སྡུག་བསྔལ་ཚད་མེད་པ་མྱངས་སོ། །བུ་སྟོན་པའི་དྲུང་ནས་རབ་ཏུ་བྱུང་ཆོས་བྱས་པས་དགྲ་བཅོམ་པའི་གོ་འཕང་ཐོབ་ནས། སངས་རྒྱས་ཀྱི་འཁོར་རྫུ་འཕྲུལ་ཅན་ཀུན་གྱི་མཆོག་ཏུ་གྱུར་ནས། རྫུ་འཕྲུལ་གྱིས་དམྱལ་བའི་ཡུལ་དུ་མ་ལེན་དུ་བྱོན་ཚེ། སྡིག་ཅན་གྱི་མི་གཅིག །འདྲེ་དམག་མང་པོས་བཟུང་ནས། སྐེ་ལ་ཐག་པ་ནག་པོ་བརྒྱབ་ནས་ཁྲིད། མཚོན་ཆ་རྣོན་པོ་མང་པོ་ཐོགས་ནས། རྒྱོབ་ཅིག་གཏུབ་ཅིག་སོད་ཅིག་སོགས་མི་སྙན་པ་འཇིགས་པའི་སྒྲ་མང་པོ་སྒྲོགས་ཤིང་འགྲོ་བ་མཐོང་ནས། མི་འདིས་སྡིག་པ་ཅི་བྱས་དྲིས་པས། འདྲེ་དམག་རྣམས་ན་རེ། མི་འདིའི་མིང་ལ་གཅན་གཟན་ཝ་ཟེར། འདི་འཇིག་རྟེན་ཁམས་ན་སྡོད་དུས། འཁོར་གཡོག་མང་པོས་བསྐོར་ཞིང་ལུག་ཚོན་པོ་མང་པོ་བསད་ནས་ཁྱིམ་ཤ་ཡིས་འགེངས། ཆང་ཞིམ་པོ་ཉིན་མཚན་མེད་པར་འཐུང་ནས། དགེ་བ་ཏིལ་འབྲུ་ཙམ་ཡང་མི་བྱེད། སྡིག་པའི་ལས་རྣམ་པ་སྣ་ཚོགས་པ་བྱེད་དེ། དེ་ཡང་ཁྱི་མང་པོ་བཏང་ནས་རི་དྭགས་མང་པོ་བསད། ཁྲ་ཡང་ལྔ་ཙམ་གསོས་པ་བཏང་ནས། བྱིའུ་མང་པོ་རྩ་ཕུང་གི་ནང་དུ་འབེབས་སུ་བཅུག་བབ་ཚེ་རྩ་ལ་མེ་བཅུག་ནས་བསད། མི་ངན་མང་པོ་བསྡུས་ཏེ་ཐམས་ཅད་སོང་ནས། བཙན་པོ་ལ་བརྐུས། སྙོམས་ཆུང་ལ་འཕྲོག་བཅོམ་བྱས་ནས་མ་བྱིན་པ་མང་པོ་བླངས། རྟ་མང་པོ་གསོས་ནས་འགྲན་རོགས་མེད་རུང་རྟ་རྒྱུག་བྱེད་པའི་མི་ཡ་བོ་བསོད་ཟད་ཞིག་ཡིན། མཁན་པོ། ད་འདི་ལྟར་འཁྲིད་དུས་དམ་པའི་ལྷ་ཆོས་མ་གཏོགས། གཞན་བུ་ཆུང་མ་གཉེན་ཉེ་འབྲེལ་ནོར་ལོངས་སྤྱོད་མང་པོ་ཡོད་ཀྱང་རྗེས་ན་ར་མདའ་རྒྱུག་མཁན་དང་ཕན་མཁན་གཅིག་ཀྱང་མི་འདུག་གཟིགས་དང་ཟེར་དེད་ནས་སོང་ངོ་། །དེ་ནས་མར་ཕྱིན་པས། ལྕང་མའི་སྡོང་པོ་ཞིག་གི་ལྟག་ན། མི་གཞོན་ནུ་ཕོ་མོ་ཉི་ཤུ་ཙམ་ཞིག་དལ་བར་འདུག་པ་ལ་འདིར་ཅི་ལ་བསྡད་དྲིས་པས། དེ་དག་རྣམས་ན་རེ། འོ་སྐོལ་མི་ཡུལ་ན་མི་མིང་རུས་གཅིག་པ་མང་པོ་ཡོད་པ་གཤིན་རྗེ་ཕོ་ཉ་རྣམས་ཀྱིས་ངོ་མ་ཤེས་བདག་ཅག་ཁྱེར་ནས། མིང་རུས་བསྡུར་ནས་མིན་ཚེ་ཡར་བཏང་སྟེ། དེའི་བར་ལ་རོ་དབྱར་རུལ་དགུན་འཁྱགས་པས་འཇུག་ས་མ་རྙེད་པར་འདིར་ཅུང་ཟད་བསྡད་པ་ལགས། ཁྱེད་ཡར་ཕེབས་ན་ངེད་ཚོའི་ཉེ་འབྲེལ་རྣམས་ལ། བདག་ཅག་གི་དོན་དུ་དམིགས་ནས་མཆོད་སྦྱིན་ཆོས་སྒྲོག་པ་སོགས་དགེ་བར་གྱིས་དང་ཕན་ཐོགས་ཆེའོ་ཟེར་རོ། །དེ་ནས་མར་ཕྱིན་པས། སྡིག་ཅན་གྱི་མི་མང་པོའི་གོས་ཕུད་ནས། ཤིང་གི་ཡལ་ག་ལ་བཀལ་ནས། གཅེར་བུར་གདུག་པའི་ཆུ་ཆེན་པོ་ཞིག་ལ་བརྒལ་ཞིང་འདུག་པས། ཁྱེད་རྣམས་ཀྱི་གསེབ་ན་མོའུ་མགལ་གྱི་མ་ཟེར་བ་རེ་ཡོད་དམ་དྲིས་པས། ཅི་ཡང་མི་སྨྲ་བར་ཆུ་ལ་བརྒལ་ཞིང་འདུག །དེའི་ཚེ་གཤིན་རྗེ་མིང་ཡིག་པ་བྱུང་ནས། སྡིག་ཅན་དེ་དག་གྲངས་སུ་བརྩིས་མིང་ཡིག་བྲིས་ནས་ཁྱེར་སོང་། སྡིག་ཅན་དེ་དག་ན་རེ། སྡིག་པའི་རྣམ་སྨིན་གྱིས་ངན་སོང་དུ་སྐྱེ་ཞིང་། དགེ་བའི་འབྲས་བུས་མཐོ་རིས་སུ་འགྲོ་བའི་ཆ་ཡོད་ན། སྔོན་བསོད་ནམས་ཅིའི་ཕྱིར་མི་གསོག །འོ་སྐོལ་གྱི་ཡུལ་ན་བུ་ཆུང་མ་གཉེན་ཉེ་འབྲེལ་ཟས་ནོར་ལོངས་སྤྱོད་ཅི་ཙམ་ཡོད་ཀྱང་། མི་གཞན་གྱི་ལོངས་སྤྱོད། འོ་སྐོལ་རྣམས་འདི་ན་སྡུག་བསྔལ་ལོ་ཟེར་ཞིང་མཆི་མ་ཤ་ར་ར་འཛག་པ་མཐོང་། དེ་ནས་ཕྱིན་པས། སྡིག་ཅན་གྲངས་མེད་པ་འགྲོ་བ་ལ། ཁྱེད་རྣམས་ཀྱི་གསེབ་ན་མོའུ་གལ་གྱི་མ་ཟེར་བའི་རྒན་མོ་འདྲ་མེད་དམ་དྲིས་པས། དེ་རྣམས་ཀྱིས་དེ་འདྲ་མ་མཆིས། མཁན་པོ་སླར་གཤེགས་ན་བདག་ཅག་གི་ཉེ་འབྲེལ་རྣམས་ལ། ངེད་རྣམས་ལ་དམིགས་ནས། བླ་མ་དགེ་བའི་བཤེས་གཉེན་ལ་བསྔོ་འབྲེལ་ཞོག །དགེ་འདུན་ལ་འཚོ་བ་ཞབས་ཏོག་གྱིས་ལ་ཐེག་པ་ཆེན་པོའི་ཆོས་སྒྲོགས་ཤིག་དང་ཕན་ཐོགས་ཆེ་བར་འདུག་གྱིས་ཟེར། དེ་ནས་མར་ཕྱིན་པས། གཤིན་རྗེ་ཆོས་རྒྱལ་གྱི་སྒོ་དྲུང་དུ་སླེབས་པས། གཤིན་རྗེ་ཕོ་ཉ་དང་ག་རང་ལ་ཡང་ཁྲུ་བཅུ་དགུ་ཡོད་པ་གཅིག་གིས་སྒོ་སྲུང་ཞིང་འདུག་པ་ལ། སྒོ་འདི་བསྲུངས་ནས་ཡུན་ཅི་ཙམ་ལོན་དྲིས་པས། དེ་ན་རེ། བསྐལ་པ་བཞི་བཅུ་ཐ་མ་པ་ལོན་ཟེར། བསྐལ་པའི་ཡུན་ཅི་ཙམ་ལ་ཟེར་དྲིས་པས། སྒོ་སྔོན་འདི་རུ་ཕ་བོང་ཤིན་ཏུ་མཁྲེགས་པ་དཔངས་སུ་དཔག་ཚད་སྟོང་ཕྲག་བཞི་བཅུ་ཐ་མ་པ་ཡོད་པ་ཅིག་གི་སྟེང་ན་ཕར་ལ་སྡིག་ཅན་གྱི་མི་རྣམས་ལོ་རེ་ཐེངས་རེ་ཕྱིན་པས་རྡོ་དེ་རྡོལ་བ་ལ་བསྐལ་པ་གཅིག་ལགས། མཁན་པོ་ཅི་ལ་ཕེབས་ཟེར། མ་ལ་སྲི་ཞུ་བྱེད་པའི་ཕྱིར་འོང་བྱས་པས་གཏམ་དེ་ལ་སྒོ་སྲུང་ཡང་དགའ་མགུ་ཡི་རང་སྟེ་ཞུ་སྣ་བྱས། གཤིན་རྗེ་ཆོས་ཀྱི་རྒྱལ་པོའི་དྲུང་དུ་བྱིན་པས། གཤིན་རྗེ་ཆོས་རྒྱལ་གྱིས་ཀྱང་བཞེངས་ནས་བསུ་བ་བྱས། གསུང་གླེང་མཛད་བས། ཆོས་ཀྱི་རྒྱལ་པོས་མཁན་པོ་ཅིའི་ཕྱིར་ཕེབས་དྲིས་པས། མ་ལ་སྲི་ཞུ་བྱེད་དུ་འོང་སྡིག་ཅན་རྣམས་ཁྱེད་དང་མ་མཇལ་བར་གཞན་དུ་འགྲོ་བའི་གོ་སྐབས་མེད་པ་བདག་གིས་ཐོས་པས། བདག་གི་མ་མོའུ་གལ་བྱ་པའི་བུད་མེད་དེ་གང་ན་འདུག་ཞུས་པས། གཤིན་རྗེ་ཆོས་རྒྱལ་གྱིས་ཡིག་མཁན་རྣམས་ལ་མིང་ཡིག་ཚོལ་གསུངས། ཡིག་མཛོད་ཀློག་པས་མི་འདུག་ཟེར། ཆོས་རྒྱལ་གྱིས། འདིར་མི་འོང་བ་གཉིས་ཡོད། དགེ་བ་མང་པོ་བྱས་སྡིག་པ་མེད་པའི་མི་ཤི་བ་དང་མཉམ་དུ་མཐོ་རིས་སུ་སོང་ནས་འདིར་མི་འོང་ཡང་སྡིག་པ་མང་པོ་བྱས་དགེ་བ་མེད་པའི་མི་ཤི་མ་ཐག་དམྱལ་བར་སོང་ནས་འདིར་མི་འོང་སྟེ། འོན་ཀྱང་ད་དུང་འཚོལ་གསུངས། བཙལ་བས་རྙེད་དེ། ཡི་གེའི་ནང་ན་མོའུ་མགལ་བྱ་བའི་བུད་མེད་ཅིག་མནར་མེད་དམྱལ་བའི་གནས་སུ་སྐྱེས་ནས། ལོ་གསུམ་ཙམ་ལོན་ཟེར་འབྱུང་བས། མོའུ་མགལ་གྱི་བུ་མའི་རྩར་ཕྱིན་མ་དམྱལ་བ་ནས་བཏོན་ཏེ། རིམ་གྱིས་ཡར་གྱི་ལྷ་ཚངས་པའི་གནས་སུ་བསྐྱལ་ནས་ཕ་དང་སྐལ་བ་མཉམ་པར་བྱས་སོ། །དེའི་ཚེ་བཅོམ་ལྡན་འདས་ཀྱིས་ཀུན་དགའ་བོ་ལ། མོའུ་མགལ་གྱི་བུ་འདི་ལྟ་བུའི་ཕ་མ་ལ་སྲི་ཞུ་བྱེད་པ་འཇིག་རྟེན་གྱི་ཁམས་གང་ན་ཡང་མེད་གསུངས། ཡང་སྔོན་རྒྱལ་བའི་བློ་གྲོས་ཞེས་བྱ་བ་གཤིན་རྗེ་གཤེད་ཀྱི་སྒོ་ནས་གྲུབ་པ་བརྙེས་པ་གཅིག་ཡོད། མ་དེ་སྒོ་ན་ཐགས་འཐག་པ་ཐག་གི་སྟེང་ནས་ས་ལ་འབབ་དབང་ཡང་མ་བྱུང་བར་ཤི་ནས་གཤིན་རྗེ་ཕོ་ཉ་ཞིག་གིས་ཁྲིད་ནས། གཤིན་རྗེ་ཆོས་རྒྱལ་གྱི་དྲུང་དུ་ཁྱེར། དགེ་སྡིག་གི་ཤན་ཕྱེ་བས། སྡིག་པ་ཆེ་བ་བྱུང་། ཁང་པ་ནག་པོ་ཞིག་གི་ནང་དུ་ཁྲིད་ནས། ཁྱི་ཆེན་པོ་གཉིས་ཉལ་བའི་བར་ལ་བཞག་བས། རྒན་མོ་གཡས་སུ་ཅུང་ཟད་ཡོ་ན། གཡས་ན་ཡོད་པའི་ཁྱི་དེས་མགོ་བཏེགས་ཏེ་མཆེ་བ་གཉེར་ནས་ཟ་གྲབས་བྱས། གཡོན་དུ་ཡོ་བ་བྱུང་ན། གཡོན་ན་ཡོད་པའི་ཁྱི་དེས་མགོ་བཏེགས་མཆེ་བ་གཉེར་ནས་ཟ་ཐབས་བྱས་པའི་བར་ན་འཇིགས་ཡེར་རེ་ཡོད་པའི་དུས། བུ་རྒྱལ་བའི་བློ་གྲོས་ཀྱི་བསམ་པ་ལ། གཤིན་རྗེ་ཆོས་རྒྱལ་དབང་ཆེ་བ་བདེན་ཀྱང་། ངེད་མ་སྨད་གཉིས་ལ་འཆི་ཁར་གཏམ་ཚིག་གཅིག་ཙམ་ཡང་གཏོང་དུ་མ་བཅུག །ཐ་ན་ཐག་གི་སྟེང་ནས་འབབ་དབང་ཙམ་ཡང་མ་བྱུང་བར་ཁྲིད་ནས་སོང་བ་འདི་དཔེ་མི་སྲིད་པ་ཞིག་བྱུང་སྙམ། མའི་རོའི་རྩ་ནས། གཤིན་རྗེ་གཤེད་ཀྱི་བསྐྱེད་རིམ་ལ་ཞུགས་ནས། སྔོན་ལ་གཤིན་རྗེའི་ཡུལ་དུ་གཙང་རིས་ཀྱི་དཔལ་མགོན་པོ་བདུན་ཅུ་རྩ་ལྔའི་དམག་དྲངས། དེའི་རྗེས་སུ་སྣང་སྲིད་ཀྱི་ལྷ་མ་སྲིན་སྡེ་བརྒྱད་ཀྱི་དམག་དྲངས། དེའི་རྗེས་སུ་གཤིན་རྗེ་ཡ་མནྟ་ཀའི་དམག་དྲངས་ཚེ། གཤིན་རྗེ་ཕོ་ཉ་རྣམས་ན་རེ། གནས་འདིར་ནམ་ཡང་དམག་འོང་མི་སྲིད་པ། ད་ལན་དམག་རི་དང་བྲག་འདྲ་བ་གནམ་ས་བར་སྣང་གང་ནས་བྱུང་བ་འདི་སུ་ཞིག་གི་དམག་ཡིན་ཅིའི་ཕྱིར་འོང་བ་ཡིན་ནམ་ཟེར་འཇིགས་པའི་ཚེ། མ་འཁྲིད་པའི་གཤིན་རྗེ་དེ་ན་རེ། དེ་རང་རྒན་མོ་ཁྲིད་འོང་བ་དེ་ལ་བུ་འཇིགས་པ་ཞིག་གདའ། དེ་མ་ཡིན་ནམ་ཟེར་བ་དང་མཉམ་དུ་ཐག་ཉེར་སླེབས་བྱུང་། དམག་རྣམས་ཀྱིས་རྒྱལ་བའི་བློ་གྲོས་ཀྱི་མ་ཕྱིར་ཐོང་། མི་གཏོང་ན་གཤིན་རྗེའི་ཡུལ་ཁམས་འདི་ཐམས་ཅད་བརླག་པ་ཡིན་ནོ་ཞེས་གཤིན་རྗེའི་འཁོར་རྣམས་ལ་གཡུལ་བཀྱེས་ནས་གཤིན་རྗེ་མང་པོ་ཕམ་ཚེ། ཁྱི་དེ་གཉིས་ཀྱང་ཤི་བ་བཞིན་ཉལ་ནས་མགོ་མ་བཏེགས་ཚེ། མ་ཡང་ཁང་བ་དེ་ནས་ཕྱིར་ཐོན་བྲོས་ནས་དམག་གི་ནང་དུ་སོང་བ་དམག་རྣམས་ཀྱིས་ཁྱེར་ནས། འཇིག་རྟེན་ཁམས་སུ་སླེབས་སླར་རོའི་ནང་དུ་འཛུལ་ནས་སྔར་ལྟར་གསོས་པ་བྱུང་སྐད། ཡང་སྔོན་མི་རྣམས་ཀྱི་ཚེ་ལོ་འབུམ་ཐུབ་པའི་དུས་འཇིག་རྟེན་གྱི་ཁམས་འདིར་དབང་ཕྱུག་བརྒྱད་ཐོབ་པའི་རྒྱལ་པོ་འཇིགས་ཐུལ་ཞེས་བྱ་བ་ཞིག་བྱུང་ངོ་། །དེའི་འབངས་རྒན་མོ་ཞིག་ལ་བུ་གཅིག་ཡོད་པ་གློ་བུར་དུ་ཤི་བས། མ་དེ་རྒྱལ་པོའི་དྲུང་དུ་སོང་ནས། མ་རྒན་མོ་འཆི་རན་པ་དེ་བཞག །ངའི་བུ་འཆི་མ་རན་པ་དེ་ཁྱེར་ནས། གཤིན་རྗེ་ཆོས་རྒྱལ་ཞེས་བྱ་བ་དེས་ད་ལན་ཁྲིམས་མེད་ཀྱི་བྱ་བ་བྱས་པ་འདི་རྒན་མོང་ལ་བརྙས་པ་མ་ཡིན་རྒྱལ་པོ་ཁྱོད་ལ་བརྙས་སྨོད་ཁྱད་གསོད་བྱས་པ་ཡིན་པས། རྒྱལ་པོ་ལ་ཁྱད་པར་ཅི་ཡོད། ཁྱོད་ཀྱང་མི་ཡི་རྒྱལ་པོ་ཡིན། ཁོ་ཡང་གཤིན་རྗེའི་རྒྱལ་པོ་རེད། ད་ལན་རྒྱལ་པོ་ཁྱེད་བྱོན་ནས། ངའི་བུ་སླར་མ་ལོན་ན། ཁྱེད་ལ་ཡང་རྒྱལ་པོའི་ཐ་སྙད་ཅི་ཡོད། ང་ཡང་ཁྱེད་ཀྱི་སྒོ་ནས་ལྕེབས་ནས་འཆི་བ་ཡིན་ནོ་ཞེས་མྱ་ངན་དང་སྨྲེ་སྔགས་དུ་མ་བཏོན་པས། རྒྱལ་པོའི་ཐུགས་བསམ་ལ་ཡང་རྒན་མོས་བཤད་པ་དེ་ཆ་གཅིག་ན་བདེན་པར་འདུག་སྙམ། ཁྱོད་རེ་ཞིག་མ་ལྕེབ་དང་། ངས་ཨེ་ལོན་ཅིག་བལྟ་ཟེར། དམག་བསྡུ་བའི་རྔ་ཆེན་པོ་དེ་བརྡུངས་པས་དམག་ཀུན་འདུས་པས་གང་དུ་འགྲོ་བ་ཡིན་དྲིས་པས། རྒྱལ་པོ་ན་རེ། རྒན་མོའི་བུ་ཡི་དོན་དུ། གཤིན་རྗེའི་ཡུལ་དུ་འགྲོ་དགོས་བྱས་རྫུ་འཕྲུལ་གྱིས་གཤིན་རྗེའི་ཡུལ་དུ་དམག་ལམ་ཆེན་པོ་བཏོན་དམག་ཐམས་ཅད་ཁྲིད་དེ། གཤིན་རྗེའི་ཡུལ་དུ་སོང་དམག་རྣམས་བཞག་སྟེ་རྒྱལ་པོ་གཅིག་པུ་གཤིན་རྗེ་ཆོས་རྒྱལ་གྱི་དྲུང་དུ་སོང་། གུས་པས་ཕྱག་དང་ཞེ་ས་མང་དུ་བྱས་ནས། ཁྱེད་ཀྱི་ཕོ་ཉ་བ་ཅིག་གིས་ཁྲིམས་མེད་ཀྱི་ལུགས་བྱས། ངའི་འབངས་མི་རྒན་མོ་འཆི་རན་པ་དེ་བཞག་ནས། བུ་འཆི་མ་རན་པ་གཞོན་ནུ་ཞིག་ཡོད་པ་ཁྲིད་སོང་འདུག་པས། དེ་ཕྱིར་ལོག་རོགས་གྱིས་ཞུས་པས། གཤིན་རྗེ་ཆོས་ཀྱི་རྒྱལ་པོ་ན་རེ། བུ་དེ་ལ་ཚེ་ཚད་དེ་མིན་མེད་པས་ཁྱེར་བྱུང་། སྔོན་ལས་ཡིན་པས་སླར་ལོག་ཏུ་མི་ཡོང་གསུངས། ལན་གསུམ་ཞུས་པས་ཀྱང་དེ་སྐད་གསུངས་ཚེ། དེ་ཡིན་ན་ང་ཡང་མི་ཡི་རྒྱལ་པོ་ཡིན་པས་དོན་དེ་མ་འགྲུབ་པར་མི་ཡུལ་དུ་ལོག་ན་ངོ་ཡང་ཚེ། ད་ང་ཡང་འཆི་བ་ཡིན་བྱས་སླར་སོང་། རང་གི་དམག་རྣམས་ལ་གཤིན་རྗེ་ཆོས་རྒྱལ་གྱི་འཁོར་རྣམས་ལ་གཡུལ་འགྱེད་དུ་བཅུག །རྒྱལ་པོས་ལྷ་ཚངས་པས་བྱིན་པའི་བདེ་ཆེན་ཞོ་འཐུང་གི་རུས་པ་ལས་གྲུབ་པའི་མདུང་ཕོག་ཚད་སྒྲོལ་ནུས་པ་ཞིག་ཡོད་པ་ཁྱེར་ནས་གཤིན་རྗེ་ཆོས་ཀྱི་རྒྱལ་པོའི་སྟེང་དུ་ཡར་མཆོངས་ཚེ། སྲིད་པ་གསུམ་པོ་འདི་ཡོམ་ཡོམ་ཡར་འགུལ་བ་བྱུང་། གཤིན་རྗེ་ཆོས་རྒྱལ་ཀྱང་ཐུགས་ཁྲོས་ཡར་བཞེངས། ཕོག་ཚད་འཆི་བའི་ཐོད་དབྱུག་ཅིག་ཡོད་པ་བསྣམས་ནས་མར་ཁྲི་ཐོག་ནས་མཆོངས་ཚེ། སྲིད་པ་གསུམ་པོ་འདི་མར་ཡོམ་ཡོམ་འགུལ་བ་བྱུང་ཚེ། ལྷའི་དབང་པོ་བརྒྱ་བྱིན་གྱིས། གང་གི་ལྟས་ཡིན་ནམ་གཟིགས་པས། རྒྱལ་པོ་འཇིགས་ཐུལ་དང་གཤིན་རྗེ་ཆོས་རྒྱལ་གཉིས་འཛིང་གྲབས་ཡོད་པར་མཐོང་། སྐད་ཅིག་ཡུད་ཙམ་ལ་རྫུ་འཕྲུལ་གྱིས་བར་ལ་བྱོན་ནས། ཡར་མར་དུ་བཞུགས་སུ་བཅུག །བར་ནས་གཟུ་བྱས། གཤིན་རྗེ་ཆོས་རྒྱལ་ལ་བུ་ཐོང་བྱས་པས། སྔོན་ལས་ཡིན་ལས་གཏོང་རྒྱུ་མེད་ང་གསོད་དུ་ཆུག་ཟེར། རྒྱལ་པོ་ལ་སྔོན་གྱི་ལས་ལ་བཅོས་པའི་ཐབས་མེད་པས། གཤིན་རྗེ་ཆོས་རྒྱལ་ལ་རྒོལ་བ་མ་ཞུ་བར་སླར་ལོག་བྱས་པས། རྒྱལ་པོ་ན་རེ། དེ་ཡིན་ཡང་ང་འཇིག་རྟེན་ཁམས་སུ་ལྡོག་པ་ངོ་ཚ་བས་འདིར་འཆི་བ་ཡིན་ཟེར། དེར་ལྷའི་དབང་པོས་གཞན་བྱ་ཐབས་མ་བྱུང་བར། འོ་ན་ཁྱེད་ཀྱི་བུ་དེ་ཅི་འདྲ་ཞིག་ཡོད་དྲིས་པས། རྒྱལ་པོས་གཟུགས་ཀྱི་རི་མོ་བྲིས་ནས། འདི་འདྲ་ཞིག་ཡོད་བྱས་པས། བརྒྱ་བྱིན་གྱིས་ལྷའི་བུ་གཞོན་ནུ་དེ་འདྲ་བ་ཞིག་སྤྲད་ནས། ད་འདི་ཁྱེར་ལ་འཁྲུག་པ་མ་རྒྱག་སྔར་གཤིན་རྗེ་ཆོས་རྒྱལ་ལ་རྒོལ་བ་ཞུས་པར་བཟོད་གསོལ་གྱིས་ལ་ད་སླར་ལོག་བྱས་པས། རྒྱལ་པོས་ཀྱང་དེ་བཞིན་དུ་གཤིན་རྗེ་ཆོས་རྒྱལ་ལ་བཟོད་གསོལ་བྱས། ལྷའི་བུ་ཁྱེར་ནས་མི་ཡུལ་དུ་ལོག་ནས་རྒན་མོ་ལ་སྤྲད་པས་དགའ་བར་གྱུར་ཏོ། །ཡང་སྔོན་རྒྱ་གར་ཤར་ཕྱོགས་ཀྱི། བི་ཁྱ་ཏ་དེ་བ་ཞེས་བྱ་བས། ཆོས་ཀྱི་སྙིང་པོ་མ་ཎི་ཡི་གེ་དྲུག་མའི་བསྒོམ་བཟླས་བྱས་ནས་ལོ་གསུམ་ཙམ་སོང་བ་དང་ནད་ཞིག་གིས་ཐེབས་ནས་གྲོངས་པས། གཤིན་རྗེ་མི་ཤིན་ཏུ་འཇིགས་པ་བཞིས་ཁྲིད་ནས་ཐག་རིང་པོར་ཁྱེར་ཏེ། རི་ཞིག་གི་རྩེ་ལ་སླེབས་པ་དང་། འོད་དཀར་པོ་ཟླ་བའི་འོད་ལས་ལྷག་པ་ཅིག་ནམ་མཁའ་ནས་བྱུང་བའི་རྗེས་ལ། ཐུགས་རྗེ་ཆེན་པོ་རྟ་མགྲིན་སོགས་ལྷ་ལྔ་ཙམ་བྱོན། དེ་མཐོང་ཚེ་གཤིན་རྗེ་མི་རྣམས་བྲོས་པ། རྟ་མགྲིན་གྱིས་དབྱུག་ཐོས་བརྡུངས་པས། ཐུགས་རྗེ་ཆེན་པོའི་ཞལ་ནས། སྙིང་རྗེ། མ་བྱེད་གསུངས། རྟ་མགྲིན་གྱིས་འོ་སྐོལ་གྱི་མི་ལ་བར་ཆད་བྱེད་པ་མི་རིགས་གསུངས། དེ་ནས་འཕགས་པ་སྤྱན་རས་གཟིགས་ཀྱིས། གཤིན་རྗེའི་མི་བཞི་པོ་དེ་ལ་ད་རོ་མ་བསྲེགས་པའི་གོང་ལ་མྱུར་དུ་སླར་སྐྱོལ་ཅིག་གསུངས། གཤིན་རྗེའི་མི་དེ་བཞིས་བསྐྱལ་བས། ཉེ་འཁོར་རྣམས་ཀྱིས་རོ་ཤིང་གསེབ་ཏུ་བཅུག་ནས་མཐའ་ནས་མེ་སྦར་བའི་ཚེ་སླར་སོས་ནས་སྟེང་དུ་ཐོན་པ་བྱུང་། དེ་ནས་བཟུང་སྟེ་པཎྜི་ཏ་གྲུབ་ཐོབ་ཏུ་གྲགས་སོ། །ཡང་ཤར་ཕྱོགས་བྷཾ་ག་ལའི་ལམ་ཀའི་གྲོང་གི་ཤིང་བཟོ་བ་ཞིག་གིས་རབ་བྱུང་བ་ཞིག་ལ་བསྙེན་བཀུར་བྱས། རབ་བྱུང་དེས་ཀྱང་ཤིང་བཟོ་ལ། ཐུགས་རྗེ་ཆེན་པོའི་བསྒོམ་བཟླས་ཕོག་ནས་ཉམས་སུ་བླངས་ནས་དུས་ཡུན་རིང་སོང་བའི་སྐབས་ཤིག་ནད་གྱིས་བཏབ་ཤི་ནས་གཤིན་རྗེ་སྐྱེས་བུ་ཤིན་ཏུ་འཇིགས་པ་བཞིས་ཁྱེར་ནས། དམྱལ་བའི་གནས་སུ་སོང་། ཀུམ་པ་ནར་ཀའི་ནང་མེས་གང་བའི་ནང་དུ་འཇུག་གྲབས་བྱས་པའི་ཚེ་ཀུམ་པ་ནར་ཀ་ཁ་ཟུམ་ནས་མ་ཆུད་ཕྱིར་བཀྱེད་པ་དང་ཁ་བྱེ་ནས་བྱུང་། ཡང་ཡང་བྱས་པས་དེ་བཞིན་དུ་བྱུང་། གཤིན་རྗེ་སྐྱེས་བུ་བཞི་པོ་འཇིགས་ནས། གཤིན་རྗེ་ཆོས་ཀྱི་རྒྱལ་པོ་ལ་ཞུས་པས། ཁོང་ན་རེ། མི་དེ་འདིར་སྐྱེ་བའི་རྒྱུད་ཟད། ཐུགས་རྗེ་ཆེན་པོའི་བུ་ཡིན། ད་མྱུར་དུ་ཕྱིར་སྐྱོལ་གསུངས། བསྐྱལ་བས་ཉེ་འཁོར་རྣམས་ཀྱིས་དུར་ཁྲོད་དུ་ཤིང་བརྩིགས་པའི་དཀྱིལ་དུ་བཅུག་མཐའ་ནས་མེ་སྦར་བ་དང་སླར་སོས་ནས་ཕྱིར་ཐོན་པ་བྱུང་། སྔོན་ཀུན་དགའ་བོའི་ཚ་བོ་གཉིས་རབ་ཏུ་བྱུང་ནས་ཆོས་ཀློག་ཏུ་བཅུག་པས། ཉུང་ཤས་རེ་ཀློག་ནས་ཀློག་ཏུ་མ་ཉན་པས། མོའུ་གལ་བུས་རྫུ་འཕྲུལ་གྱིས་དམྱལ་བའི་གནས་སུ་ཁྲིད་ནས། ཁོང་གཉིས་ལ་དམྱལ་བ་བལྟ་རུ་བཅུག་པས། དམྱལ་པའི་སྡུག་བསྔལ་འཚོད་པ་དང་། གཅོད་པ་དང་། གཤག་པ་དང་བརྡེག་པ་སོགས་སྡུག་བསྔལ་བ་མང་པོ་མཐོང་། ཕྱོགས་གཅིག་ན་ལྕགས་ཟངས་ཆེན་པོ་གཉིས་ཀྱི་ནང་ན་ཁྲོ་ཆུ་ཁོལ་བ་མཐོང་ནས། འདིར་མི་སུ་འཇུག་གམ་དྲིས་པས། འདིར་ཀུན་དགའ་བོའི་ཚ་བོ་གཉིས་རབ་ཏུ་བྱུང་ནས་ལེ་ལོས་དུས་འདའ་བ་དེ་གཉིས་ཤི་ན་འདིར་འཇུག་གོ་སྨྲས་པས། ཁོང་གཉིས་ཀྱི་བསམ་པ་ལ་ངོ་ཤེས་འདྲ་སོང་ན་ད་ལྟ་རང་བཅུག་ཡོང་སྙམ་ཤིན་ཏུ་འཇིགས་སྐྲག་སྟེ་བྲོས་ནས་མོའུ་གལ་གྱི་བུའི་རྩར་འོངས་ནས། མོའུ་གལ་གྱིས་དེ་གཉིས་ལ། ལེ་ལོ་བྱས་ན་ཉེས་དམིགས་འདི་དང་གཞན་ཡང་ཡོད་པས། བརྩོན་འགྲུས་རྩོམས་ཤིག་གསུངས། དེ་ནས་ལྷའི་གནས་སུ་ཁྲིད་ནས། ཁོང་གཉིས་ལ་ལྷ་ཡུལ་དུ་བལྟ་རུ་བཅུག་པས། ལྷ་ཕོ་མོ་མང་པོས་པི་ཝང་ལ་སོགས་པའི་སྒྲ་སྙན་སྒྲོགས་ཤིང་། ལྷའི་སྐྱིད་དགའ་ལོངས་སྤྱོད་དཔག་ཏུ་མེད་པ་མྱོང་བ་མཐོང་། ཕྱོགས་གཅིག་ན་ལྷའི་བུ་མེད་པའི་གཞལ་མེད་ཁང་ལྷའི་བུ་མོ་མང་པོས་གང་བ་མཐོང་ནས། ལྷའི་བུ་མི་འདུག་པའི་རྒྱུ་མཚན་དྲིས་པས། ཀུན་དགའ་བོའི་ཚ་བོ་གཉིས་རབ་ཏུ་བྱུང་ནས། བརྩོན་འགྲུས་བརྩམས་པས་དེ་གཉིས་ཤི་འཕོས་ནས་འདིར་སྐྱེའོ། །ཞེས་སྨྲས་པས། དེ་གཉིས་དགའ་ནས་མོའུ་གལ་གྱི་བུ་ལ་སྨྲས། མོའུ་གལ་གྱིས་དེ་གཉིས་ལ། བརྩོན་འགྲུས་བརྩམས་ན་ཕན་ཡོན་འདི་དང་གཞན་ཡང་ཡོད་པས་བརྩོན་འགྲུས་རྩོམས་ཤིག་གསུངས་པས་དེ་གཉིས་ཀྱིས་བརྩོན་འགྲུས་བྱས་པས། རིང་པོར་མ་ལོན་པར་མྱུར་དུ་དགྲ་བཅོམ་པའི་གོ་འཕང་ཐོབ་ནས་ནམ་མཁའ་ལ་འཕུར་ནས་འགྲོ་བ་བྱུང་། ཡང་སྔོན་སངས་རྒྱས་ཀྱི་གཅུང་དགའ་བོ་རབ་ཏུ་བྱུང་ཡང་། ད་དུང་བཟང་མོ་ལ་ཧ་ཅང་ཆགས་པ་མཁྱེན་ནས། རི་བོ་སྤོས་ངད་ལྡན་དུ་ཁྲིད་ནས། སྤྲེའུ་མོ་ཞར་མ་ཅིག་བསྟན་ཏེ། བཟང་མོ་དང་འདི་གཉིས་ལ་གཟུགས་གང་བཟང་གསུངས་པས། དགའ་བོ་ན་རེ། སྤྲེའུ་མོ་བཟང་མོའི་བརྒྱའི་ཆར་ཡང་མི་མཆི་ཟེར། དེ་ནས་སུམ་ཅུ་རྩ་གསུམ་ལྷ་གནས་སུ་ཁྲིད་ནས། ལྷ་མོ་རྣམས་ལ་ལྟོས་གསུངས། བལྟས་པས་ཕྱོགས་གཅིག་ན་ཁང་པ་ཞིག་ན་ལྷའི་བུ་མོ་མང་པོ་འདུག་པ་མཐོང་ནས། ལྷའི་བུ་མེད་པའི་རྒྱུ་མཚན་དྲིས་པས། མི་ཡུལ་ན་གཅུང་དགའ་བོ་ཞེས་བྱ་བ། སྟོན་པའི་སྤྱན་སྔར་རབ་ཏུ་བྱུང་ཚངས་སྤྱོད་བསྲུངས་ནས། ཤི་ན་འདིར་འོང་བས། དེའི་ཕྱིར་འདིར་སྡོད་དོ་ཟེར་བ་ཐོས་པས་དགའ་ནས་སྟོན་པའི་དྲུང་དུ་འོངས་པས། སྟོན་པས་གཅུང་དགའ་བོ་ལ། ལྷ་མོ་དེ་དག་དང་བཟང་མོ་གཉིས་གཟུགས་གང་བཟང་དྲིས་པས། དགའ་བོ་ན་རེ། བཟང་མོ་ལྷ་མོ་དེ་དག་གི་བརྒྱའི་ཆར་ཡང་མི་མཆི་ཟེར། སངས་རྒྱས་ཀྱིས་ཚངས་སྤྱོད་བསྲུངས་ན་ཕན་ཡོན་འདི་དང་གཞན་ཡང་ཡོད་པས་སྲུངས་ཤིག་གསུངས་པས། དགའ་བོ་ཡང་བཟང་མོ་ལ་མ་ཆགས་པར་ལྷ་མོ་དེ་དག་ལ་ཆགས་ནས་ལྷའི་གནས་སུ་སྐྱེ་བར་འདོད་ནས་ཚངས་སྤྱོད་བསྲུངས་སོ། །དེ་ནས་ཡང་ཉིན་གཅིག་སངས་རྒྱས་ཀྱིས་དགའ་བོ་ཁྲིད་ནས་དམྱལ་བ་བལྟར་བཅུག་པས། དམྱལ་བའི་ཆུ་བོ་རབ་མེད་དང་། སོག་ལེས་གཤག་པ་དང་། སྟ་རེས་གཅོད་པ་ལ་སོགས་པ་མཐོང་ངོ་། །ཕྱོགས་གཅིག་ན་ཟངས་གཅིག་གི་ནང་དུ་ཁྲོ་ཆུ་བསྐོལ་ནས་ནང་དུ་སེམས་ཅན་སུ་ཡང་མི་འཇུག་པ་ཞིག་མཐོང་ནས། རྒྱུ་མཚན་དྲིས་པས། མི་ཡུལ་ན་གཅུང་དགའ་བོས་ལྷའི་གནས་སུ་སྐྱེ་བའི་ཕྱིར་ཚངས་སྤྱོད་སྲུང་བ་ཤི་ནས་ལྷར་སྐྱེས། དེ་ནས་ཚེ་འཕོས་ནས་འདིར་འོང་བས་དེ་ནང་དུ་འཇུག་པའི་ཕྱིར་བཞག་གོ་ཟེར་བ་ཐོས་ནས་འཇིགས་ནས་ཕྱིར་འོང་བ་ལ་སྟོན་པའི་ཞལ་ནས། ལྷའི་འཇིག་རྟེན་ལ་སྨོན་ནས་ཚངས་སྤྱོད་བསྲུངས་ན་ཉེས་དམིགས་འདི་དང་གཞན་ཡང་ཡོད་པས། ཁྱོད་མྱང་འདས་ཐོབ་པ་ལ་དགའ་བར་གྱིས། ལྷའི་འཇིག་རྟེན་དུ་ཡང་དགའ་བར་མ་བྱེད་ཅིག་གསུངས་པས། གཅུང་དགའ་བོ་འཁོར་བ་མཐའ་དག་ལ་ཞེན་པ་ལོག་ནས། མྱང་འདས་འཐོབ་ཕྱིར་ཚངས་སྤྱོད་བསྲུངས་བརྩོན་འགྲུས་བརྩམས་པས་དགྲ་བཅོམ་པའི་གོ་འཕང་ཐོབ་པར་གསུངས་སོ། །དེ་བཞིན་དུ་ཚེ་ཕྱི་མར་དགེ་བ་བྱས་པ་རྣམས། ལམ་དཀར་པོ་གྱེན་དུ་བླ་མ་དང་ལྷག་པའི་ལྷ་དུ་མས་ལམ་སྣ་དྲངས་ཏེ། མཐོ་རིས་དང་ཐར་པའི་གནས་སུ་ཡར་ཡར་སོང་ནས་བདེ་སྐྱིད་ཚད་མེད་པ་མྱོང་ཞིང་། སྡིག་པ་མི་དགེ་བ་བྱས་པ་རྣམས། ལམ་ནག་པོ་ཐུར་དུ་གཤིན་རྗེ་ཕོ་ཉ་མདོག་མི་སྡུག་པ་དུ་མས་ཁྲིད་ནས། ངན་སོང་གསུམ་གྱི་གནས་སུ་མར་མར་སོང་ནས་སྡུག་བསྔལ་ཚད་མེད་པ་མྱོང་ངེས། དེས་ན། ཡར་ལྷའི་བདུད་རྩི་དང་། མར་དམྱལ་བའི་ཁྲོ་ཆུ་འཐུང་བ་དང་། འདུན་མ་གཏན་ལེགས་དང་། གཏན་ཉེས་ཡར་འགྲོ་མར་འགྲོའི་ས་མཚམས་འབྱེད་པའི་དུས་ད་རེས་ཡིན་པས། ད་ལྟ་ཡར་མར་གང་ལ་འགྲོ་བའི་དབང་རང་གི་ལག་ན་ཡོད་པའི་དུས་སྐབས་སུ། འོ་སྐོལ་རྣམས་ཀྱིས་བླང་དོར་སྐྱིད་སྡུག་ལེགས་ཉེས་ཀྱི་འདམ་ཁ་མ་ནོར་བ་བྱས། མར་འགྲོ་མི་དགེ་སྡིག་པ་སྤངས་ནས་ཡར་འགྲོ་དགེ་བའི་ལས་ལ་སྟོན་པ་ཐུགས་རྗེ་ཅན་གྱི་གསུང་བཞིན་ཉིན་མཚན་མེད་པར་འབད་པར་བྱའོ། །སྨྲས་པ། སེམས་ཅན་སྐྱིད་སྡུག་ལེགས་ཉེས་ས་ལེར་གཟིགས། །དགྲ་དང་གཉེན་ལ་ཁྱད་པར་སྤུ་ཙམ་མེད། །འགྲོ་བ་ཡོངས་ལ་བུ་གཅིག་ལྟར་བརྩེ་བ། །སྟོན་པ་སངས་རྒྱས་མ་གཏོགས་གཞན་ན་གང་། །ནམ་མཁའ་འདི་ལ་འདོམ་གྱིས་འཇལ་ནས་ནི། །འདི་ཙམ་འདུག་ཞེས་ཚད་གཟུང་མི་ནུས་བཞིན། །སྟོན་པའི་ཡོན་ཏན་རིག་པས་དཔྱད་ནས་ནི། །འདི་ཙམ་འདུག་ཞེས་ཚད་གཟུང་ག་ལ་ནུས། །འོན་ཀྱང་སྟོན་པའི་ཡོན་ཏན་རྒྱ་མཚོ་ནས། །མཁྱེན་བརྩེའི་ཡོན་ཏན་མངའ་ཚུལ་ཆུ་ཐིགས་ཙམ། །རྣམ་དཔྱོད་ཀུ་ཤའི་རྩེ་ལ་བདག་གིས་བླངས། །འདི་འདྲའི་ཡོན་ཏན་ཀུན་ལྡན་སྟོན་པ་སྤངས། །ཕྱི་རོལ་སྟོན་པ་གཞན་ལ་གུས་པ་རྣམས། །ཡན་ལག་བརྒྱད་དང་ལྡན་པའི་མཚོ་འགྲམ་ནས། །བ་ཚའི་ཁྲོན་པ་བརྐོ་དང་ཅིས་མི་མཚུངས། །སྐྱོན་ཟད་ཡོན་ཏན་ལྡན་པའི་སྟོན་པ་ཡི། །རྣམ་ཐར་བསམས་ན་སེམས་ཡོད་ཅིས་མི་དད། །ཀུན་གྱིས་ཕྱི་རོལ་སྟོན་པ་གཞན་སྤངས་ནས། །བཅོམ་ལྡན་འདས་ལ་སྐྱབས་སུ་འགྲོ་བར་རིགས། །འདས་དང་མ་འོངས་ད་ལྟ་དུས་གསུམ་པོ། །ལག་པའི་མཐིལ་ལ་བལྟས་ལྟར་ས་ལེར་གཟིགས། །ཁ་དང་ལག་པ་གཉིས་ཀ་སྤྲད་པ་ལྟར། །འཆུག་མེད་མངོན་ཤེས་མངའ་བའི་སངས་རྒྱས་ལ། །རྫུན་གྱི་ཚིག་གཅིག་གསུང་བའི་རྒྱུ་མེད་ན། །སྟོན་པའི་གསུང་ལ་སུ་ཞིག་ཡིད་མི་ཆེས། །སྟོན་པ་ཐུགས་རྗེ་ཅན་གྱི་གསུང་རབས་ལ། །ཡིད་ཆེས་ཚད་མར་བཟུང་ནས་སྒྲུབ་པར་རིགས། །གྲོགས་གཞན་འཆི་བ་མངོན་སུམ་མཐོང་བཞིན་དུ། །ད་དུང་རང་ཉིད་མི་འཆི་སྙམ་པ་འཁྲུལ། །ཕྱི་མར་ཆོས་མེད་འགྲོ་བ་མཐོང་བཞིན་དུ། །འགྲོ་གྲབས་ལྷ་ཆོས་མི་བྱེད་དེ་བས་འཁྲུལ། །མི་རྣམས་འགའ་རེས་དགུན་རྒྱགས་སྟོན་གྱི་དུས། །མི་སྒྲུབ་སྡོད་པའི་མི་ལ་བླུན་ཟེར་ན། །ཕྱི་མའི་རྒྱགས་ཕྱེ་ལྷ་ཆོས་ད་ལྟའི་དུས། །མི་སྒྲུབ་སྡོད་རྣམས་དེ་བས་ཤིན་ཏུ་བླུན། །མི་རྟག་འཆི་བ་རིང་མིན་མྱུར་དུ་འོང་། །ཤི་ན་བར་དོར་ལག་སྟོང་གཅེར་བུར་འགྲོ །ཚེ་འདིའི་གཉེན་གྲོགས་ནོར་གྱིས་ཕན་པ་མེད། །དེ་དུས་ཕན་པ་དམ་པའི་ལྷ་ཆོས་དང་། །འདྲེན་མཁན་བླ་མ་ལྷ་དང་དཀོན་མཆོག་ཡིན། །ཚེ་འདིར་དཀར་པོ་དགེ་བ་བྱས་པའི་མི། །ཕྱི་མར་བླ་མ་ལྷ་ཡིས་སྔོན་ནས་བསུས། །མཐོ་རིས་ཐར་ལམ་དཀར་པོ་ཡར་ལ་འགྲོ། །ཚེ་འདིར་ནག་པོ་སྡིག་པ་བྱས་པའི་མི། །ཕྱི་མར་གཤིན་རྗེ་ཕོ་ཉས་མདུན་ནས་ཁྲིད། །ངན་སོང་ལམ་ངན་ནག་པོར་མར་ལ་འགྲོ། །ད་ལྟ་ཡར་མར་གང་ལ་འགྲོ་བའི་དབང་། །འོ་སྐོལ་མི་ཡི་ལག་ན་ཡོད་ཐོག་འདིར། །མར་འགྲོ་མི་དགེ་སྡིག་པའི་ལས་རྣམས་སྤང་། །ཡར་འགྲོ་དགེ་བའི་ལས་ལ་འབད་པར་རིགས། །རྟག་ཏུ་བློ་ལྡན་རྣམས་ཀྱིས་འཆི་བ་དང་། །ཤི་ན་ཕྱི་མར་འགྲོ་བའི་ཚུལ་བསམས་ནས། །སྟོན་ཐོག་ཕྱིར་དུ་སོས་ཀ་འབད་པ་བཞིན། །ཕྱི་མའི་དོན་ལ་ཚེ་འདིར་འབད་པར་མཛོད།།
༈ ད་ནི་སྟོན་པ་སངས་རྒྱས་གསུངས་བཞིན་དུ། །མཐོ་རིས་ཐར་པའི་བདེ་སྐྱིད་སྲོག་འཕྲོག་པའི། །མི་དགེ་སྡིག་པའི་རེག་ཕུང་དུག་གི་ཆུ། །སྤོང་ཚུལ་བདག་གིས་བཤད་ལ་ད་ཡང་ཉོན། ༈ །དེ་ཡང་སྟོན་པ་ཐུགས་རྗེ་ཅན་གྱིས་མི་དགེ་བ་སྤོང་ཚུལ་གསུངས་བ་འདིར་ཀུན་གྱིས་གོ་སླ་ཞིང་ཡིད་ཆེས་པའི་ཕྱིར་སྔོན་གྱི་གཏམ་རྒྱུད་དང་སྦྱར་ནས་བཤད་པར་བྱ་སྟེ། སྔོན་ཁྱིམ་བདག་ཕྱུག་པོ་གཅིག་ལ་ཆེན་ཆུན་གཉིས་ཡོད་པས། ཆེན་མ་ལ་བུ་མེད་ཆུན་མ་ལ་བུ་ཡོད་པས། ཁྱིམ་བདག་དེས་ཆེན་མ་ལ་མི་བྱམས་ཆུན་མ་ལ་བྱམས་སོ། །དེང་ཚི་ནོར་ཐམས་ཅད་ཀྱི་བདག་མོར་ཡང་ཆུན་མར་གྱུར་ཏོ། །དེར་ཆེན་མ་དེ་འདི་སྙམ་ཏུ་སེམས་ཏེ། བདག་ལ་བུ་གཅིག་ཡོད་ན་ནོར་ཟས་ཐམས་ཅད་ཀྱི་བདག་མོ་ཡང་བདག་ཡིན། ཁྱོ་བོ་ཡང་བདག་ལ་བརྩེ་བ་ལ། ད་བདག་ལ་བུ་མེད་པས་ནོར་རྫས་ཀྱི་བདག་མོར་ཡང་མ་གྱུར། ཁྱོ་བོ་ཡང་མི་བརྩིའོ་སྙམ་ནས། ཆུན་མའི་བུ་བསྙལ་ནས་འདུག་པའི་མཆོག་མ་ཁབ་ཀྱིས་དཀྲུགས་ནས་རྨ་མི་སྣང་བར་བྱས་སོ། །དེ་ནས་དུས་རིང་བོ་མ་ལོན་པར་ཆུན་མའི་བུ་ཤི་བས། ཆུན་མ་ན་རེ། ཆེན་མ་ལ་ཁྱེད་ཀྱིས་ངའི་བུ་བསད་དོ་བྱས་པས། ཆེན་མས་ཁྱེད་ཀྱི་བུ་བསད་ན་བདག །གང་དུ་སྐྱེས་ཀྱང་ཁྱོ་བོ་དུག་སྦྲུལ་གྱིས་གསོད་པར་གྱུར་ཅིག །བུ་ཆེ་བ་ཆུས་ཁྱེར་བར་གྱུར་ཅིག །ཆུང་བ་གཅན་གཟན་གྱིས་ཟ་བར་གྱུར་ཅིག །ཕ་མ་དང་ཁྱིམ་འཁོར་མེས་ཚིག་པར་གྱུར་ཅིག །བདག་རང་གི་བུ་ཤ་རང་གིས་ཟ་བར་གྱུར་ཅིག །བདག་རང་གསོན་པོར་དུར་དུ་སྦེད་པར་གྱུར་ཅིག །ཅེས་མནའ་ལོག་པ་བོར་རོ། །དེ་ཤི་ནས་དམྱལ་བ་སོགས་ངན་སོང་དུ་ཡུན་རིང་སྐྱེས། ཐར་ནས་དགེ་སློང་མ་ཨུ་ཏྤལ་ཞེས་བྱ་བར་གྱུར་བའི་ཚེ་སྟོད་ཕས་བྲམ་ཟེ་ཞིག་ལ་བག་མར་བཏང་བས། བུ་ཞིག་བཙས་པ་དང་མཉམ་དུ་གྱོས་རྒྱུག་གཉིས་པོ་ཤིའོ། །ཡང་བུ་གཅིག་བཙའ་ཁར་ཁྱོ་བོ་དང་གཉིས་ཀ་ཕ་མའི་ཁྱིམ་དུ་འགྲོ་སྙམ་དུ་སོང་བའི་ལམ་གྱི་བྲག་རྩྭ་ཞིག་ཏུ་སོ་སོར་ཉལ་ནས་བསྡད་པས། ནུབ་མོ་བུ་བཙའ་བའི་དུས་ལ་བབས་ནས། ཁྱོ་བོ་བོས་པས་སྐད་མ་བྱུང་། སྔ་མོ་བལྟས་པས་དུག་སྦྲུལ་གྱིས་རྨུགས་ནས་ཤི་ཡོད་པ་མཐོང་ནས་ངུས་པས་བརྒྱལ་ལོ། །བུ་ཆེ་བ་མ་ལ་འཇུས་ནས་ངུས་པས་བརྒྱལ་བ་སངས་སོ། །དེ་ནས་བུ་ཆེ་བ་ཁུར་ཆུང་བ་པང་དུ་བཟུང་ནས་གྲོགས་མེད་བར་གཅིག་པུར་ཕྱིན་པས། ལམ་ན་ཆུ་ཆེན་པོ་ཞིག་ཡོད་པ། བུ་གཉིས་ཀ་མ་ཐེག་སྟེ། བུ་ཆེ་བ་ཆུ་འགྲམ་དུ་བཞག །བུ་ཆུང་བ་ཆུའི་ཕ་ཁར་བསྐྱལ་ནས། བུ་ཆེ་བ་ལེན་དུ་འོང་བར་བུས་མ་བསུ་རུ་འོང་བས། བུ་ཆུས་ཁྱེར་བའི་རྗེས་སུ་མས་མ་སླེབས་སོ། །དེ་ནས་ཕར་ལོག་ནས་ཕྱིན་པ་དང་། བུ་ཆུང་བ་ཡང་གཅན་གཟན་གྱིས་ཟོས་ནས། ཁྲག་ཙམ་ལས་མེད་པར་གྱུར་ཏོ། །དེ་ནས་དུ་ཞིང་ལམ་དུ་ཞུགས་ནས་སོང་བས། ཕའི་ཉེ་བ་བྲམ་ཟེ་ཀུན་ཏུ་རྒྱུ་ཞིག་དང་ཕྲད་པས་བདག་གི་ཕ་མ་ཁམས་བདེའམ་དྲིས་པས། ཁྱོད་ཀྱི་ཕ་མ་ནི་ཤིན་ཏུ་མ་བདེ། ཁྱིམ་མེས་ཚིག་ནས་མི་ནོར་བཅས་མེས་ཚིག་བྱས་པས། ངུས་ནས་བརྒྱལ་བས་བྲམ་ཟེ་དེས་བརྒྱལ་བ་སངས་པར་བྱས། ཁོ་རང་གི་ཁྱིམ་དུ་ཁྲིད་ནས་བུ་མོ་བཞིན་དུ་བྱས་སོ། །བྲམ་ཟེ་དེས་ཀྱང་ཡང་གཞན་ཁྱིམ་བདག་ཅིག་ལ་བག་མར་བཏང་། དེ་ནས་སེམས་ཅན་དང་ལྡན་པར་གྱུར་ནས་བུ་བཙའ་ཁར་ཁྱོ་བོ་གྲོང་གཞན་ཞིག་ཏུ་ཆང་འཐུང་དུ་སོང་ངོ་། །མའི་བུ་བཙའ་བའི་དུས་ལ་བབས་ཏེ། སྒོ་མནན་ནས་བུ་བཙས་པས། ཁྱོ་བོ་ཡོངས་ནས་སྒོ་ཕྱེ་བྱས་པས། བུ་བཙས་པ་དང་ཁ་ཐུག་པས་སྒོ་འབྱེད་མི་ནུས་པར་གདའ་སྨྲས་པས། །ཁྱོ་བོ་ཁྲོས་ནས་སྒོ་བཅག་ནང་དུ་འོང་། ཤི་ལ་ཐུག་པ་བརྡུངས། བུ་དེ་ཡང་བསད་ནས་བུད་མེད་ཀྱི་ཁར་བརྫངས་སོ། །མ་ཟོས་པས་ཤ་མྱག་མྱོག་བཟོས་ཁར་བརྫངས་ནས་འདི་མི་ཟ་ན་ཁྱོད་ཀྱང་གསོད་པ་ཡིན་བྱས་པས་འཇིགས་ནས་རང་གི་བུའི་ཤ་ཡང་ཟོས་སོ། །དེར་ཁྱིམ་ཐབས་དེ་ལ་སྐྱོ་བ་སྐྱེས་ནས། གྲོང་ཁྱེར་ཝ་ར་ཎ་སིར་ཕྱིན་ནས་བྱང་ཆུབ་ཤིང་གི་བསིལ་གྲིབ་ལ་བསྡད་པའི་ཚེ། ཁྱིམ་བདག་གཞོན་ནུ་ཞིག་གི་ཆུང་མ་ཤི་བ་ཞིག་དེར་འོངས་ནས་གཏམ་དྲིས་སོ། །རྒྱུ་མཚན་བཤད་པས། ཁྱིམ་བདག་གཞོན་ནུ་དེས་ངའི་ཁྱིམ་དུ་འགྲོ་ཟེར་ནས་ཕྱིན་པས། ཁྱིམ་བདག་དེའི་ཆུང་མ་བྱས་སོ། །ཡང་དུས་རིང་པོ་མ་ལོན་པར་ཁྱིམ་བདག་དེ་ཤི་བས། བུ་ཚ་མེད་ན་ཁྱིམ་ཐབས་གང་མཛའ་བ་དེ་ཁྱོ་བོ་སྦེད་ན་འོག་ཏུ་སྦེད་བསྲེག་ན་འོག་ཏུ་བཞག་ནས་བསྲེག་པའི་ལུགས་སྲོལ་ཡོད་པས། ཁྱོ་བོ་དུར་དུ་སྦས་པ་དང་། མོ་ཡང་གསོན་པོར་དུར་དུ་སྦས་སོ། །དེའི་ནུབ་མོ་དུར་རྐུན་བྱུང་ནས། རྐུན་མའི་དཔོན་པོ་ཞིག་གི་བག་མར་བླངས་སོ། །དེ་ནས་ཡུན་རིང་མ་ལོན་པར་རྐུན་པོ་དེ་ལ་རྒྱལ་པོའི་ཆད་པ་བཅད་ནས་བསད་པས། ཡང་དེའི་འོག་ཏུ་གསོན་པོར་དུར་དུ་སྦས་སོ། །དེའི་ནུབ་མོ་གཅན་གཟན་གྱིས་དུར་བསློགས་ནས། མོ་གོས་མེད་པར་གཅེར་བུར་སྟེང་དུ་ཐོན་ནས་འདི་སྙམ་དུ་བསམས་ཏེ། བདག་སྡུག་བསྔལ་འདི་ལྟ་བུ་དཔག་ཏུ་མེད་པས་ཉེན་པས། ད་ནི་སངས་རྒྱས་ལ་སྐྱབས་སུ་འགྲོ་སྙམ་ནས་བཅོམ་ལྡན་འདས་ཀྱི་ག་ལ་བ་དེར་སོང་བས། ཀུན་དགའ་བོ་སྔོན་དུ་འོང་བ་ལ། གཅེར་བུ་ངོ་ཚ་ནས་བརླ་སྒྲིལ་འདོམས་མི་སྣང་བར་བྱས། ནུ་མ་གཉིས་ལག་པས་བཀབ་ནས་མི་སྣང་བར་བྱས་སོ། །དེ་ནས་སངས་རྒྱས་ཀྱིས་འཕགས་པ་ཀུན་དགའ་བོ་ལ་ཆོས་གོས་སྐོན་དུ་བཅུག་ནས་རབ་ཏུ་བྱུང་། བདེན་བཞིའི་ཆོས་གསུངས། སེམས་རྣམ་པར་གྲོལ་ཏེ་དགྲ་བཅོམ་པའི་འབྲས་བུ་ཐོབ་ཀྱང་ལས་ཀྱི་ལྷག་མས་ལྕགས་ཀྱི་ཁབ་ཅིག་གིས་སྤྱི་གཙུག་ནས་རྐང་མཐིལ་གྱི་བར་ཐལ་མར་ཕུག་པར་གསུངས་སོ། །ཡང་སྔོན་རྐུན་པོ་སུམ་ཅུ་རྩ་གཉིས་ཀྱིས་གླང་གཅིག་བརྐུས་ནས་རྒན་མོ་གཅིག་གི་ནང་དུ་བསད་ནས། རྒན་མོ་དེ་ལ་ཤ་བྱིན་པས་མོ་དགའ་མགུ་ཡི་རང་སྟེ། ཁྱེད་རྣམས་གང་དུ་སྐྱེས་ཀྱང་ངའི་བུར་སྐྱེ་བར་གྱུར་ཅིག་ཅེས་སྨོན་ལམ་བཏབ་བོ། །དེ་རྣམས་ཤི་ནས་སྐྱེ་བ་ལྔ་བརྒྱའི་བར་དུ་མ་བུར་གྱུར་ནས་བུ་རྣམས་གཞན་གྱིས་དུས་གཅིག་ལ་བསད་པས་མས་མྱ་ངན་བྱས་ནས་ཤིའོ། །དེའི་རྗེས་སུ་རྒྱལ་པོ་གསལ་རྒྱལ་གྱི་བློན་པོ་རི་དྭགས་ཆེན་པོ་ཞེས་བྱ་བ་ལ་བུ་བདུན་ཡོད་པའི་བུ་ཆུང་ཤོས་ཀྱི་ཆུང་མ་ལྷ་མཚམས་མ་ཞེས་བྱ་བར་གྱུར་ཚེ་བུ་བཙས་དུས་སྒོ་ང་སུམ་ཅུ་རྩ་གཉིས་བཙས་སོ། །སྒོ་ང་རྣམས་བརྡོལ་བའི་ནང་ནས་ཁྱེའུ་གསེར་གྱི་མདོག་ཅན་སྐྲ་མཐོན་མཐིང་དུ་འདུག་པ་མཛེས་ཤིང་བལྟ་ན་སྡུག་པ་སུམ་ཅུ་རྩ་གཉིས་བྱུང་ངོ་། །ཁྱེའུ་དེ་རྣམས་ཆེར་གྱུར་ནས་སྟོབས་རྩལ་གཞན་ལས་ཆེ་བ་བྱུང་བ་བློན་པོ་གཞན་ཞིག་གི་ཕྲག་དོག་སྐྱེས་ནས་རྒྱལ་པོ་གསལ་རྒྱལ་ལ། འདི་རྣམས་མ་བསད་ན་ཁྱེད་ལ་ཡང་རྒོལ་ལོ་ཞེས་ཕྲ་མ་ཞུས་པས། རྒྱལ་པོས་བདེན་སྙམ་ནས་ཉེས་པ་མེད་བཞིན་དུ་ལྷ་མཚམས་མའི་བུ་རྣམས་ཀྱི་མགོ་དུས་གཅིག་ལ་བཅད་ནས་སྒྲོམ་དུ་བཅུག་ནས་ལྷ་མཚམས་མ་སངས་རྒྱས་ཀྱི་དྲུང་ནས་ཆོས་ཉན་པའི་སར་བསྐྱལ་བས། སངས་རྒྱས་ཀྱིས་མཁྱེན་ནས་ལྷ་མཚམས་མ་ཁ་མ་འབྱེད་པར་ཆོས་ཉོན་གསུངས། བདེན་བཞིའི་ཆོས་གསུངས་པས་ལྷ་མཚམས་མ་སེམས་རྣམ་པར་གྲོལ་ཏེ་དགྲ་བཅོམ་པའི་འབྲས་བུ་ཐོབ་པར་གྱུར་ཏོ། །དེ་ནས་ལྷ་མཚམས་མས་སྒྲོམ་གྱི་ཁ་ཕྱེ་བས། བུ་སུམ་ཅུ་རྩ་གཉིས་ཀྱི་མགོ་བྱུང་ངོ་། །སེམས་རྣམ་པར་གྲོལ་བའི་གནད་ཀྱིས་སེམས་ལ་སྡུག་བསྔལ་མ་བྱུང་ངོ་། །དེའི་ཚེ་བློན་པོས་དམག་ཆེན་པོ་བསགས་ནས་རྒྱལ་པོ་གསལ་རྒྱལ་གྱི་ཕོ་བྲང་ལ་བསྐོར་ནས་གསོད་གྲབས་བྱས་ཚེ་རྒྱལ་པོ་འཇིགས་ནས་བློན་པོའི་ཚོགས་ཀྱིས་འདི་ལྟར་བྱས་པ་སངས་རྒྱས་མ་གཏོགས་གཞན་སུས་ཀྱང་སྐྱོབ་མི་ནུས་སྙམ་ནས། སངས་རྒྱས་བཅོམ་ལྡན་འདས་ཀྱི་དྲུང་དུ་སྐྱབས་བཙལ་ལོ། །དེར་ལྷ་མཚམས་མའི་ནང་གི་བློན་པོའི་དམག་གིས་བཅོམ་ལྡན་འདས་ཀྱི་ཐད་དུ་རྒྱལ་པོ་གསལ་རྒྱལ་ལ་བསྐོར་རོ། །དེར་སངས་རྒྱས་ཀྱིས་ལས་རྒྱུ་འབྲས་ཀྱི་ཆོས་གསུངས་པས་རྒྱལ་པོ་གསལ་རྒྱལ་མ་བསད་པར་ཚེ་ཐར་རོ། །ཡང་སྔོན་རྒྱལ་པོ་ཟླ་འོད་ཀྱིས་སྦྱིན་པ་རྒྱ་ཆེན་པོ་བཏང་བས། སྙན་པ་དང་གྲགས་པ་ཆེན་པོ་བྱུང་ཚེ། རྒྱལ་པོ་ཀུ་ཅ་ཞེས་བྱ་བའི་བསམ་པ་ལ་རྒྱལ་པོ་ཟླ་འོད་འདི་ཡོད་ན། བདག་ལ་དཔལ་དང་གྲགས་པ་མི་འོང་བར་གདའ། འདི་མེད་པ་ཞིག་བྱ་དགོས་སྙམ། གྲོས་བྱས་ནས་བྲམ་ཟེ་ལེའུ་དུང་ཤ་ཞེས་བྱ་བ་དབུ་སློང་དུ་བཏང་ནས་རྒྱལ་པོ་ཟླ་འོད་ཀྱིས་དབུ་བཅད་ནས་བྱིན་ཚེ་ས་གཡོས་སྒྲ་ཆེན་པོ་བྱུང་ངོ་། །བྲམ་ཟེ་དེས་རྒྱལ་པོའི་དབུ་ཁྱེར་བ་མཐོང་ནས། གཞན་གྱི་སློང་མོ་སྟེར་མཁན་གཅིག་ཀྱང་མ་བྱུང་བས་ཞག་བདུན་ལྟོགས་པར་ལུས་སོ། །རྒྱལ་པོ་ཀུ་ཅས་རྒྱལ་པོ་ཟླ་འོད་བཀྲོངས་པ་ཐོས་པས་དགའ་དྲགས་ནས་བརྣངས་ནས་ཤིའོ། །བྲམ་ཟེ་ཡུལ་དུ་སླེབས་པས་རྒྱལ་པོ་ཀུ་ཅ་ཤི་བས་དོན་མ་འགྲུབ་སེམས་མ་དགའ། ཞག་མང་པོ་རྩམ་པ་སྟེར་མཁན་མ་བྱུང་བའི་སྟབས་ཀྱིས་ལྟོགས་གྲིར་ཤི་བ་བྱུང་ངོ་། །སྔོན་ཁྱི་ར་བ་ཞིག་གིས་རི་དྭགས་མང་པོ་བསད་པས་ཤི་ནས་རྒྱ་མཚོའི་མཐའ་རུ། མི་ཡི་ལུས་ལ་གཅན་གཟན་གྱི་མགོ་བོ་ཡོད་པ་ཞིག་ཏུ་སྐྱེས། ལས་དབང་གིས་ཡི་དྭགས་མང་པོ་བྱུང་ནས་མཚོན་ཆ་བརྒྱབ་ཚེ་ལུས་མེ་འབར་ནས་སྡུག་བསྔལ་མྱངས་སོ། །ཡང་བློན་པོ་སྡིག་ཅན་ཞིག་གིས་མི་མང་པོ་བསད་པས་ཤི་ནས་རྒྱ་མཚོའི་མཐའ་རུ་མི་ཞིག་ཏུ་སྐྱེས་པས་ལས་དབང་གིས་རལ་གྲི་གཅིག་ས་ལ་བཙུག་ནས། མི་དེ་རིའི་རྩེར་སོང་ནས་མར་བརྒྱུགས་ནས་འོང་སྟེ་རལ་གྲིའི་སྟེང་དུ་བརྒྱུགས་པས་ལུས་དུམ་བུ་དུམ་བུར་ཡང་ནས་ཡང་དུ་བྱས་ཏེ་སྡུག་བསྔལ་མྱངས་སོ། །སྔོན་མི་འགའ་ཞིག་གིས་ཤིག་སེན་མོའི་བར་དུ་བཅར། ལ་ལས་མེ་དང་བྱེ་ཚན་གྱི་ནང་དུ་འཕངས། ལ་ལས་འཁྱགས་སྒང་དུ་འཕངས་ནས་འཆི་དུ་བཅུག་པའི་རྣམ་སྨིན་གྱིས་ཤི་ནས། དམྱལ་བར་སྐྱེས་ནས་བྲག་བར་དུ་བཅུར་ལ་ལ་མེར་བསྲེགས། ལ་ལ་འཁྱགས་པའི་སྦུབས་ཁ་བ་བུ་ཡུག་གི་ནང་དུ་གོས་མེད་གཅེར་བུར་འཕངས་ནས་ཚ་གྲང་གི་སྡུག་བསྔལ་ཆེན་པོ་མྱང་ངོ་། །དེ་བཞིན་དུ་སྲོག་གཅོད་བྱས་ན་ཉེས་དམིགས་དེ་དང་དེ་འདྲ་བ་གཞན་ཡང་མང་པོ་འབྱུང་བས། འོ་སྐོལ་རྣམས་ཀྱིས་ཞེ་སྡང་གི་དབང་གིས་མི་གསོད་པ་དང་། གསོད་མཁན་དེ་ཡང་གསོད་པ་སོགས་ཕན་ཚུན་གསོད་རེས་བྱེད་པ་དང་། འདོད་ཆགས་ཀྱི་དབང་གིས་ཤའི་ཆེད་དུ་ར་ལུག་དང་། ལྤགས་པའི་ཆེད་དུ་སྟག་གཟིགས་སོགས་གསོད་པ་དང་། གཏི་མུག་གི་དབང་གིས། དོན་མེད་བཞིན་དུ་རི་ལ་མེ་སྦར་བ་དང་། མིག་གིས་གང་མཐོང་གསོད་པ་སོགས་སྲོག་གཅོད་བྱེད་མི་རུང་། སྔོན་སངས་རྒྱས་རྣམ་གཟིགས་འཇིག་རྟེན་དུ་བྱོན་ནས་སེམས་ཅན་དཔག་ཏུ་མེད་པའི་དོན་མཛད་ནས་མྱ་ངན་ལས་འདས་པའི་འོག་ཏུ། ནགས་ཁྲོད་དབེན་པ་ཞིག་ན། དགེ་འདུན་སྟོང་ཕྲག་ལྔ་ཙམ་ཞིག་ཡོད་པ། ཚོང་པ་ལྔ་བརྒྱས་མཐོང་ནས་དད་དེ། དགེ་འདུན་པ་སྤྱི་ལ་ནོར་བུ་རིན་པོ་ཚེ་ཞིག་ཕུལ་ལོ། །དེ་དགེ་འདུན་ཀུན་གྱི་སྤྱི་དཔོན་ལ་བཅོལ་ལོ། །ཉིན་གཅིག་དགེ་འདུན་ཀུན་གྱིས་སྤྱི་དཔོན་དེ་ལ་ཁྱེར་ཤོག་དང་འཚོང་བྱས་པས། སྤྱི་དཔོན་ན་རེ། ཁྱེད་རྣམས་ལ་ཕུལ་བ་མིན། ང་རང་ལ་ཕུལ་བ་ཡིན་བྱས་པས། དགེ་འདུན་རྣམས་ཀྱིས་ཁྱེད་གཅིག་པུ་མ་ཡིན་སྤྱི་ལ་ཕུལ་བ་ཡིན་སྨྲས་པས་སྤྱི་དཔོན་དེ་ཚིག་པ་ཟོས་ནས། སྐྱག་པ་ཟ་བ་ཚོ་ཁྱེད་རྣམས་ལ་ཕུལ་བ་ག་ལ་ཡིན། ང་རང་ལ་ཕུལ་བ་ལགས། ཁྱེད་རྣམས་སྐྱག་པ་ཟོ་ཞེས་ཚིག་ངན་སྨྲས་ཚེ། དགེ་འདུན་པ་རྣམས་སོ་སོར་གྱེས་སོ། །དེ་ནས་སྤྱི་དཔོན་དེ་ཤི་ནས། དམྱལ་བ་མནར་མེད་དུ་སྐྱེས་སོ། །དམྱལ་བའི་སྡུག་བསྔལ་ཡུན་རིང་མྱངས་ནས་ཐར་ཏེ། རྒྱལ་པོའི་ཁབ་ཀྱི་གྲོང་ཁྱེར་ཆེན་པོར་སྐྱེས་བ་དང་བུད་མེད་ཁྱེའུ་དང་། བུ་མོ་ལ་སོགས་པའི་མི་གཙང་བའི་ལྗན་ལྗིན་ཐམས་ཅད་བསྐྱིལ་ཞིང་འབབ་པའི་ས་ཕྱོགས་ཤིག་ན། བཤང་གཅིའི་རྗིང་བུ་ཞིག་འདུག་པའི་ནང་དུ། སྲིན་བུ་ཆེན་པོ་རྐང་ལག་དྲུག་ཡོད་པ་ཞིག་ཏུ་སྐྱེས་ནས། སྐབས་འགར་ནི་འགྲེ་ལྡོག་བྱེད་ཅིང་རྗིང་བུའི་སྟེང་དུ་འབྱུང་ངོ་། །སྐབས་འགར་ནི་འགྲེ་ལྡོག་བྱེད་ཅིང་རྫིང་བུའི་གཏིང་དུ་འགྲོའོ། །དེར་སངས་རྒྱས་གཙུག་ཏོར་ཅན་ནས་ཤཱཀྱ་ཐུབ་པའི་བར་དུ་སྡུག་བསྔལ་མྱངས་ཤིང་། ད་དུང་ཡང་བསྐལ་བཟང་གི་སངས་རྒྱས་སྟོང་རྫོགས་རག་གི་བར་དུ། དེར་ཡང་ནས་ཡང་དུ་སྐྱེས་ནས་སྡུག་བསྔལ་མྱང་དགོས་པར་གསུངས་སོ། །ཡང་སྔོན་གྲོང་ཁྱེར་མཉན་ཡོད་ཀྱི་དགེ་བསྙེན་མ་གཅིག་གིས་དགེ་སློང་ཅིག་ལ་དབྱར་ཟླ་གསུམ་དུ་འཚོ་བ་སྦྱོར་བར་ཁས་བླངས་ཏེ། དགེ་སློང་དེ་དབེན་པ་གཅིག་ཏུ་བཞག་ནས། གཡོག་མོ་གཅིག་ཉིན་རེ་བཞིན་འཚོ་བ་སྐྱེལ་དུ་བཏང་བས། གཡོག་མོས་དབེན་པར་སླེབས་པ་དང་། དགེ་སློང་གི་ཟན་ནས་བཅད་གྱིན་ཟོས་སོ། །དེ་ནས་གཡོག་མོ་དེ་ཟོ་མདོག་བཟང་པོར་སོང་ཚེ། །དགེ་བསྙེན་མས་གཡོག་མོ་ལ། ཁྱོད་ཀྱིས་དགེ་སློང་གི་ཟན་བརྐུས་ནས་མ་ཟོས་སམ་དྲིས་པས། གཡོག་མོ་ན་རེ། བདག་ལ་ཡང་དད་པ་ཅུང་ཟད་ཞིག་ཡོད་ཀྱི། དགེ་སློང་གི་ཟན་ཅིའི་ཕྱིར་ཟ། གལ་ཏེ་ཟོས་ན་བདག་གང་དུ་སྐྱེས་ཀྱང་རང་ཤ་རང་གིས་ཟ་བར་གྱུར་ཅིག་ཅེས་མནའ་བོར་རོ། །དེ་ནས་གཡོག་མོ་དེ་ཤི་ནས། རྒྱ་མཚོའི་མཐའ་རུ་བུད་མེད་ཞིག་ཏུ་གྱུར། ཐབ་ཞིག་ཏུ་ཟངས་ཆེན་པོ་ཞིག་བཙུགས་ནས་ནང་དུ་ཆུ་བླུག་མེ་སྦར་ནས་ཆུ་ཁོལ་བ་དང་། ནང་དུ་མོ་རང་ཞུགས་ནས་འཚོད་ཅིང་ཚོས་ནས་རུས་པ་སླབ་ཕྱིར་བྱུང་བ་དང་རླུང་གིས་བུས་པ་དང་བུད་མེད་སྔ་མ་འདྲ་བ་ཞིག་ཏུ་གྱུར་ཏེ། མོ་རང་གི་ཤ་མོ་རང་གིས་ཟོས་སོ། །དེ་བཞིན་དུ་སྐྱེ་བ་ལྔ་བརྒྱར་རང་ཤ་རང་གིས་ཟ་བར་སྐྱེས། དེ་ནས་ཚེ་འཕོས་ནས་དམྱལ་བའི་གནས་སུ་སྐྱེས་པར་གསུངས། སྔོན་གཤིན་རྗེ་གཤེད་ཀྱི་རྣལ་འབྱོར་བ་ཞིག་གིས། ཡི་དམ་ལྷའི་ཞལ་མཐོང་བས། ད་འདི་ལ་ལྟོས་ན་སྐྱོན་མི་འོང་གི་སྙམ་ནས། དགེ་འདུན་པའི་སྤྱི་རྫས་ནང་ནས་ཡོ་བྱད་ཅུང་ཟད་ཅིག་བླངས་ནས་སྤྱད་པས། ཡི་དྭགས་གཤིན་རྗེ་གཤེད་ཀྱི་གཟུགས་ཅན་ཞིག་ཏུ་སྐྱེས། བི་ཀ་མ་ལ་ཤི་ལའི་ལག་བདེ་བ་ཞིག་གིས། དགེ་འདུན་གྱི་དེ་རིང་གི་བསྙེན་བཀུར་ནངས་པར་དུ་བསྒྱུར་བས། དེའི་ནུབ་མོ་ཡི་དྭགས་ཞིག་ཏུ་སྐྱེས། ཡང་དགེ་འདུན་གྱི་གནས་བརྟན་ཞིག་གིས། དགེ་འདུན་རྣམས་ལ་དབང་པོ་ཆེ་བྱས་ཏེ། འབྲས་བྲེ་ཕྱེད་ཙམ་བླངས་ནས་ཟོས་པས། ཡི་དྭགས་ཤིན་ཏུ་དབང་ཆུང་བ་ཞིག་ཏུ་སྐྱེས་པར་གསུངས། དེ་བཞིན་དུ་གཞན་གྱིས་མ་བྱིན་པ་བླངས་ན་ཉེས་དམིགས་དེ་དང་དེ་འདྲ་བ་མང་པོ་འབྱུང་བས། དེས་ན་འོ་སྐོལ་རྣམས་ཀྱིས་སྟོབས་ཀྱིས་གཞན་གྱི་ནོར་ལོངས་སྤྱོད་འཕྲོག་པ་དང་། ཐབས་ཀྱིས་རྐུ་བ་དང་། གཡོ་སྒྱུའི་སྒོ་ནས་ཚོང་བྱེད་དུས་བྲེ་རྒྱ་ལ་སྐྱོན་བཟོས་ནས། རང་ཅི་རྒྱལ་གཞན་ཅི་ཕམ་བྱེད་པ་སོགས་བྱས་ནས་མ་བྱིན་པ་ལེན་མི་རུང་། སྔོན་བྲམ་ཟེ་གཅིག་གིས། འཕགས་པ་ཀ་ཏ་ཡ་ནའི་གསུང་བཞིན། ཉིན་པར་མི་ཚངས་མ་སྤྱད། མཚན་མོ་སྤྱད་པས། ཤི་ནས་དམྱལ་བའི་གནས་སུ་སྐྱེས། ཉིན་པར་གཞལ་མེད་ཁང་ཞིག་ཏུ་བུད་མེད་མཛེས་མ་ཞིག་དང་ལྷན་དུ་དགའ་མགུར་སྤྱོད་ཅིང་། མཚན་མོ་ལོན་ཚེ་བུད་མེད་མཛེས་མ་དེ་མི་སྣང་བར། སྲིན་གྱི་བུད་མེད་འཇིགས་སུ་རུང་བ་ཞིག་ལུས་ལ་འཁྲིལ་ནས་གསོན་པོར་ཤ་བཅད་ནས་ཟོས་ཏེ་སྡུག་བསྔལ་མྱངས་པར་གྱུར། ཡང་སྔོན་སྨད་འཚོང་མ་ཞིག་གིས་མི་ནག་པ་མང་པོའི་མགོ་བསྐོར་ནས་ནོར་མང་པོ་བླངས། རབ་བྱུང་མང་པོ་བསླུས་ནས་སྡོམ་པ་ཉམས་སུ་བཅུག་པས། ཤི་ནས་དམྱལ་བར་སྐྱེས། གཤིན་རྗེ་སྐྱེས་བུ་རྣམས་ཀྱིས་བཟུང་ནས་གན་རྐྱལ་དུ་བསྒྱེལ་གསང་གནས་སུ་ལྕགས་ཀྱི་གཏུན་བུ་མེ་འབར་བ་བཅུག །ཁྲོ་ཆུ་ཁོལ་མ་བླུག་ནས་བསྲེགས་ཤིང་། གསལ་ཤིང་འབར་བ་གསང་གནས་ནས་བཙུག་སྟེ་སྤྱི་བོར་ཐལ་བ་སོགས་བྱས་ནས་སྡུག་བསྔལ་དཔག་ཏུ་མེད་པ་ཡུན་རིང་མྱོང་དགོས་བྱུང་། ཡང་སྔོན་བུད་མེད་གཅིག་གིས་ཉིན་པར་གྱི་དུས་སུ་ལྷ་ལ་མར་མེ་འབུལ་བ་སོགས་དགེ་བ་བྱས། མཚན་མོ་སྐྱེས་པ་མང་པོ་དང་ལྷན་དུ་འདོད་ལོག་སྤྱོད་པ་སོགས་མི་དགེ་བ་བྱས་པས་ཤི་ནས། བུད་མེད་ཞིག་ཏུ་སྐྱེས་དུས་ཉིན་མོ་མཛེས་ཤིང་བལྟ་ན་སྡུག་པ་ལ། མཚན་མོ་ལོན་ཚེ་ཁྱི་མོ་ཞིག་ཏུ་གྱུར་ནས་མི་སྡུག་པར་གྱུར། ཡང་སྔོན་བུད་མེད་ཞིག་གིས་རང་ལ་ཁྱོ་བོ་བཟང་པོ་ཞིག་ཡོད་པ་ལ་དུག་བཏང་ནས་བསད་དེ་ཁྱོ་ག་གཞན་ཞིག་བླངས་ནས་ལྷན་དུ་བསྡད། སྐབས་ཞིག་དེ་ཡང་བཞག་ནས་ཁྱོ་ག་གཞན་ཞིག་བཙལ། མ་བཙལ་བཤད་ཀྱང་ཁ་ལ་མ་ཉན་ཚེ་ཁོ་ཚིག་པ་གཏིང་ནས་ཟོས་ཏེ། བུད་མེད་དེ་བཟུང་ནས་སྣ་དང་ནུ་མ་བཅད་ཁ་ནང་དུ་བཞག་ཟར་བཅུག་ནས་ངན་གསོད་བྱས་སྐད། སྔོན་དགེ་སློང་བཟོད་པ་སྨྲ་བའི་དྲུང་དུ། རྒྱལ་པོ་འཐབ་མོ་སྐྱེས་ཀྱི་བཙུན་མོ་གཉིས་སོང་ཆོས་ཉན་ནས་བསྡད་ཡོད་པ་ལ། རྒྱལ་པོས་དགེ་སློང་གིས་བཙུན་མོ་ལ་མི་ཚངས་པ་སྤྱད་སྙམ་ཁྲོས་ནས་རལ་གྲི་ཕྱུང་ནས་དགེ་སློང་བཟོད་པ་སྨྲ་བ་ལུས་གཏུབ་ནས་བཞག་གོ །ཡང་སྔོན་རྐུན་པོའི་དམག་དཔོན་དང་གཏུམ་མོའི་མནའ་མ་གཉིས་ཀྱིས། མི་ཚངས་པ་སྤྱད་པ། དགེ་སློང་འཆར་ཀས་བཤད་ཀྱི་དོགས་ནས་ཉེས་པ་མེད་བཞིན་དུ་དགེ་སློང་འཆར་ཀ་བཟུང་ནས་མགོ་བཅད། རོ་ཕྱག་དར་ཁྲོད་དུ་སྦས་པ་རྗེས་ནས་རྒྱལ་པོ་གསལ་རྒྱལ་གྱིས་ཚོར་ནས། རྐུན་པོའི་དམག་དཔོན་བཟུང་ནས་རྒྱ་སྐྱེགས་ཀྱི་ཁང་པར་བཅུག་ནས་གསོན་པོར་མེ་ལ་བསྲེགས། མནའ་མ་རྟེའུ་དམུ་རྒོད་ཀྱི་རྐང་ལག་ལ་བཏགས་ནས་བསད་དེ། །སྔོན་རྒྱལ་པོ་ཞིག་ལ་བླ་མཆོད་དྲང་སྲོང་ཞིག་ཡོད་པ་ལ་བཙུན་མོ་བཞིས་ཆོས་ཞུས་པ་ཡིན་ཡང་། གཞན་གྱིས་དྲང་སྲོང་གིས་བཙུན་མོ་རྣམས་ལ་མི་ཚངས་པ་སྤྱད་དོ་ཞེས་རྒྱལ་པོ་ལ་ཞུས་པས། རྒྱལ་པོས་བདེན་པར་བཟུང་ནས། དྲང་སྲོང་བཟུང་ནས་མེ་ལ་བསྲེགས་པས། བཙུན་མོ་བཞིས་ཀྱང་སློབ་དཔོན་མེ་ལ་བསྲེགས་པ་མ་བཟོད་པར་མེ་ནང་དུ་མཆོངས་ནས་ཤི་བ་བྱུང་། དེའི་རྣམ་སྨིན་གྱིས་རྒྱལ་པོ་དེ་ཤི་ནས་དམྱལ་བ་མནར་མེད་ཀྱི་མེ་ནང་དུ་སྐྱེས་ནས་བསྐལ་པ་དུ་མའི་བར་དུ་སྡུག་བསྔལ་བཟོད་གླགས་མེད་པ་མྱངས། སྔོན་བཙུན་མོ་དམར་རྒྱན་མས། སློབ་དཔོན་བཻ་རོ་ཙ་ན་གཟུགས་མཛེས་པ་ལ་ཆགས་ནས། ཉིན་གཅིག་རྒྱལ་པོ་མེད་ཤུལ་ནས། སློབ་དཔོན་གྱི་དྲུང་དུ་སོང་ནས་འདོད་ཆགས་ཀྱི་གཏམ་མང་པོ་ལབ་སྐུ་ལ་འཇུས་པས། སློབ་དཔོན་བཻ་རོས། མི་ཡིས་ཚོར་ན་བསྟན་པ་ནུབ་ནས་འགྲོ། ང་ཡི་ཕྱི་སྒོ་བཅད་ནས་འོང་ཞེས་གསུངས། ཕྱིར་ཐོན་ནས་བྲོས་སོང་བའི་རྗེས་སུ་རྒྱལ་པོ་སོང་ཚེ། སློབ་དཔོན་གྱིས། བུད་མེད་ཟེར་བ་བཙན་དུག་ཧ་ལ་སྟེ། །སེམས་ཅན་གང་གིས་ཟོས་ཀྱང་འཆི་བ་ཡིན། །སོགས་བུད་མེད་བསྟེན་པའི་ཉེས་དམིགས་མང་པོ་གསུངས་ནས་ཕེབས་སོང་བའི་ཤུལ་དུ་བཙུན་མོ་མཛེ་ནད་ཀྱིས་ཐེབས་པས། སླར་སློབ་དཔོན་བཻ་རོ་ཙ་ན་གདན་དྲངས་བཤགས་པ་བྱས་པས་དྲག་པ་བྱུང་། སྔོན་རྒྱལ་པོ་འཆར་བྱེད་ཀྱི་བཙུན་མོ་སྔོ་སངས་མས། སངས་རྒྱས་འཁོར་བཅས་དད་པས་བསྙེན་བཀུར་མཆོད་པ་བྱེད་དུ་སྐབས་རེ་འགྲོ་བ་ལ། བཙུན་མོ་དཔེ་མེད་མས་ཕྲག་དོག་བྱས། རྒྱལ་པོ་ལ། བཙུན་མོ་སྔོ་སངས་མ་དང་། སངས་རྒྱས་གཉིས་ལྷན་ཅིག་སྐྱོན་ཆགས་པར་བགྱིད་དོ་ཞུས་པས། རྒྱལ་པོས་བདེན་སྙམ་མདའ་གཞུ་ཁྱེར་ནས་བཙུན་མོ་སྔོ་སངས་མ་སངས་རྒྱས་ཀྱི་དྲུང་ནས་ཚུར་ལོག་དུས་མདའ་འཕངས་སོ། །སྔོ་སངས་མས་སངས་རྒྱས་ལ་ཕྱག་བྱས། བྱམས་པའི་ཏིང་ངེ་འཛིན་ལ་ཞུགས་པས། མདའ་ཕྱིར་ལོག་ནས་རྒྱལ་པོའི་མདུན་དུ་གནས་སོ། །ལན་གསུམ་འཕངས་པ་སྔར་བཞིན་ཕྱིར་ལོག་ནས་མདུན་དུ་གནས་ཚེ། རྒྱལ་པོ་ན་རེ། གཞན་གྱི་ཚིག་ལ་ཉན་ནས་ཀྱང་། །ང་ནི་ཁྱོད་ལ་གསོད་འདོད་ན། །ང་ནི་ཁྱོད་ལ་སྐྱབས་སུ་འགྲོ། །སྡུག་བསྔལ་གྱུར་པ་ང་ལ་སྐྱོབས། །སྨྲས་པས། བཙུན་མོ་སྔོ་སངས་མས་རྒྱལ་པོ་ལ། ཡིད་འོང་བཀའ་མཆིད་བགྱིས་པ་དང་། །བལྟས་པས་ཀྱང་ནི་འཆིང་བྱེད་ཅིང་། །མི་བཟད་དམྱལ་བར་ལྟུང་བས་ན། །ཁྱོད་ཀྱིས་བུད་མེད་ཚིག་མ་གསན། །ཞེས་སྨྲས། དེ་ནས་རྒྱལ་པོ་བཙུན་མོ་སྔོ་སངས་ཀྱིས་བསྐུལ་ནས་སངས་རྒྱས་ཀྱི་དྲུང་དུ་སོང་། རབ་ཏུ་དད་པས་ཆོས་ཞུས། སངས་རྒྱས་ཀྱིས་བུད་མེད་ཀྱི་ཉེས་དམིགས་རྒྱ་ཆེན་པོ་གསུངས་པས་རྒྱལ་པོ་ཡང་དགེ་བསྙེན་བྱས་ཆོས་བྱས་སོ། །དེ་བཞིན་དུ་མི་ཚངས་སྤྱོད་བྱས་ན་ཉེས་དམིགས་དེ་དང་དེ་འདྲ་གཞན་ཡང་མང་པོ་འབྱུང་བས། འོ་སྐོལ་རབ་བྱུང་དང་བཙུན་མ་རྣམས་ཀྱིས་མི་ཚངས་པ་གཏན་ནས་སྤྱོད་མི་རུང་། ཁྱིམ་པ་ཕོ་མོ་ཡིན་ཡང་ཕོ་སྐྱེས་རྣམས་ཀྱིས་རིགས་གཅིག་པ་དང་། ཚུལ་ཁྲིམས་ཅན་ཀྱི་བཙུན་མ་དང་། བདག་པོ་ཡོད་པའི་བུད་མེད་ལ་སྤྱོད་མི་རུང་། རང་གི་ཆུང་མ་ཡིན་ཡང་མང་པོ་མི་སྤྱོད་ཅིང་། ཁྱད་པར་ན་བ་དང་། སྦྲུམ་མའི་དུས་དང་། བསྙེན་གནས་དང་སྨྱུང་གནས་སྲུང་དུས། ཕ་མ་དང་བླ་མའི་ཐག་ཉེ། སྐུ་གསུང་ཐུགས་རྟེན་གྱི་དྲུང་དུ་སྤྱོད་མི་རུང་། བུད་མེད་རྣམས་ཀྱིས་ཀྱང་རང་གི་ཁྱོ་བོ་མ་གཏོགས་གཞན་གྱི་ཁྱོ་ག་མང་པོ་སྤྱོད་དུ་འཇུག་མི་རུང་། ཁྱད་པར་རབ་བྱུང་དགེ་སློང་སྡོམ་པ་དང་ལྡན་པ་ལ་གཏན་ནས་སྤྱོད་དུ་འཇུག་མི་རུང་། སྔོན་ཝ་ར་ཎ་སིའི་རྒྱལ་པོ་ཚངས་བྱིན་གྱི་མདུན་ན། ཁྱིམ་བདག་ཕྱུག་པོ་གཅིག་ལ་བུ་གཉིས་ཡོད་པས། ཕུ་བོ་ལ་སྤྱིན་པ་དང་། ནུ་བོ་ལ་ཚུལ་ཁྲིམས་ཟེར། དེ་གཉིས་མཁས་ཤིང་བློ་དང་ལྡན་པ་དྲང་ལ་གཡོ་སྒྱུ་མེད་པས། རྒྱལ་པོས་ཞལ་ལྕེ་བར་བསྐོས་སོ། །དེའི་ཚེ་ཚོང་དཔོན་ཞིག་རྒྱ་མཚོར་རིན་པོ་ཆེ་ལེན་དུ་འགྲོ་བ་ལ་ནུ་བོ་ཚུལ་ཁྲིམས་ཀྱིས་ནོར་མང་པོ་བསྐྱིས་ནས། ཚོང་དཔོན་དང་ཚུལ་ཁྲིམས། དེའི་བྱ་དང་བཅས། ཕུ་བོ་སྦྱིན་པའི་དྲུང་དུ་ཕྱིན་ཏེ། ནུ་བོ་ཚུལ་ཁྲིམས་ན་རེ། ངས་ནོར་འདི་རྙེད་ཅིག་ཚོང་དཔོན་ལ་སྐྱིས་ཡོད། མི་ཡི་སྐྱེ་འཆིལ་ངེས་པ་མེད། ང་ཤི་འདྲ་སོང་ན་བུ་འདི་ཆུང་བས་ན། ཕུ་བོ་ཁྱོད་ཀྱིས་དཔང་པོ་གྱིས་སྨྲས་སོ། །དེ་ནས་ཚུལ་ཁྲིམས་ཤི་སོང་། ཚོང་དཔོན་གྱིས་རྒྱ་མཚོ་འཁོར་ནས། ཚུལ་ཁྲིམས་ཀྱི་བུ་ཡི་ནོར་གྱི་སྐྱིན་པ་དགོས་བྱས་པས། ཚོང་དཔོན་གྱི་བསམ་པ་ལ། བྱིན་ན་སྐྱིན་པ་འཁོར་དཀའ་ད་སྟེར་མི་དགོས་པའི་ཐབས་ཤིག་བྱ་སྙམ། སྦྱིན་པའི་ཆུང་མ་ལ། ནོར་བུ་རིན་པོ་ཆེ་སྲང་ཁྲི་ཕྲག་གཅིག་རི་བ་ཅིག་བྱིན་ཏེ། ཁྱོད་ཀྱིས་ཁྱོ་བོ་ལ་རྫུན་གཅིག་སྨྲ་རུ་ཆུག་བྱས་པས་ཆུང་མས་ཁྱོ་བོར་བཤད་པས་རྫུན་སྨྲར་མི་འདོད་པས། ཡང་ཚོང་དཔོན་གྱིས་ནོར་བུ་རིན་པོ་ཆེ་ཁྲི་ཕྲག་གཉིས་རི་བ་ཅིག་ཁྱེར་འོངས་ནས་ཆུང་མ་དེ་ལ་སྤྲད་དེ་ཅིས་ཀྱང་སྦྱིན་ལ་རྫུན་གཅིག་སྨྲ་རུ་ཆུག་ཁྱོད་ཤེས་ཟེར་ནན་ཏན་བྱས་བས། ཆུང་མས་སྦྱིན་པ་ལ་བཤད་པས་མ་ཉན་ཚེ། ཆུང་མ་ན་རེ། གཞན་གྱི་ཆུང་མས་གང་བཤད་ལ་ཁྱོ་བོས་ཉན། ཁྱོ་བོས་གང་བཤད་ལ་ཆུང་མས་ཉན་པ་ལ། ཁྱོད་ནི་ངའི་ཁ་ལ་ལན་ཅིག་ཙམ་ཡང་མི་ཉན་ནངས་བུ་འདི་བསད་ནས་ཤ་ཡང་ཟོས་ང་ཡང་ལྕེབ་པོ་བྱས་པས། སྦྱིན་པ་སྐྲག་སྟེ་རྫུན་སྨྲ་བར་ཁས་བླངས་སོ། །དེ་ནས་ཚོང་དཔོན་ལ་ཚུལ་ཁྲིམས་ཀྱི་བུས་ནོར་གྱི་སྐྱིན་པ་དགོས་ཞེས་དེད་པས། ཚོང་དཔོན་གྱིས། ཁྱོད་ཀྱི་ཕས་ང་ལ་ནོར་བསྐྱིས་པ་མེད་དོ་བྱས་པས། བུ་ན་རེ། ལོ་ཟླ་ཚེས་གྲངས་འདི་ལྟ་བུ་ལ་བསྐྱིས། དཔང་པོ་ཨ་ཁུ་སྦྱིན་པ་ཡང་ཡོད་བྱས་པས། འོ་ན་སྦྱིན་པ་ལ་འདྲི་བྱས། གཉིས་ཀ་འོངས་ནས་དྲིས་བས། སྦྱིན་པས། ངས་ནུ་བོ་ཚུལ་ཁྲིམས་ཀྱིས་ཚོང་དཔོན་ལ་ནོར་མང་པོ་བསྐྱིས་བཏང་བ་ནི་མི་དྲན་ནོ་ཞེས་རྫུན་སྨྲས་པས། ཡུལ་མི་ཐམས་ཅད་ཀྱིས་ཀྱང་ད་རེས་གཤགས་ལོག་བྱས་སོ་ཞེས་གཏམ་ངན་བྱུང་ངོ་། །དེ་ནས་སྦྱིན་པ་ཤི་ནས་བསྐལ་པ་དཔག་ཏུ་མེད་པར་དམྱལ་བར་སྐྱེས་སོ། །དེ་ལས་ཐར་ནས་སྐྱེ་བ་དཔག་ཏུ་མེད་པར་ཡི་དྭགས་སུ་སྐྱེས་སོ། །དེ་ལས་ཐར་ནས། བྱོལ་སོང་གི་གནས་སུ་སྐྱེས་སོ། །དེ་ལས་ཐར་ནས། མིའི་ནང་དུ་སྐྱེས་ཀྱང་སྐྱེ་བ་ལྔ་བརྒྱའི་བར་དུ་མིག་དང་རྣ་བ་དང་སྣ་དང་ལྕེ་དང་རྐང་ལག་གང་ཡང་མེད་པའི་ཤའི་རིལ་བུ་ལྟ་བུར་གྱུར་ནས་སྡུག་བསྔལ་བར་གྱུར་ཏོ། །ཡང་སྔོན་ཝ་མོ་གཅིག་ཟས་འཚོལ་དུ་ཕྱིན་པས། རུས་སྦལ་ཅིག་དང་ཕྲད་པས་བཟུང་ཚེ། རུས་སྦལ་ན་རེ། ང་མ་གསོད་དང་། ངས་ཁྱོད་ཕུན་སུམ་ཚོགས་པ་ཞིག་བྱའོ་ཟེར། ཝས་བཏང་ཚེ། རུས་སྦལ་གྱིས་སེང་གེ་མ་བུ་ཉལ་བའི་བྲག་ཕུག་ཞིག་བསྟན་ནས། ཡུལ་ཕ་ཀིའི་བྲག་ཕུག་ན། སྐྱིན་འཁོར་མ་སྨད་བརྒྱད་གཉིད་དུ་ལོག་འདུག་པས། དེ་རྣམས་ཁྱོད་ཀྱིས་སོང་ལ་ཟོ་ཞིག་བྱས་ནས་རྫུན་སྨྲས་པས། ཝས་བདེན་སྙམ། བྲག་ཕུག་གི་སྒོ་རྩར་སོང་བའི་ཝ་གཞན་གཅིག་དང་འཕྲད་པས། ཝ་དེ་ན་རེ། ཉིན་པར་སྐྱིན་འཁོར་མ་སྨད་བརྒྱད་གཉིད་ནས་སྡོད་མི་སྲིད། གཅན་གཟན་གདུག་པ་ཅན་ཉལ་ནས་སྡོད་པ་ཡིན་པས་མ་འགྲོ་བྱས་པས། ཝ་དེས། བདག་ནི་སྟོབས་དང་བརྩོན་འགྲུས་ཆེ། །བདག་དང་མཚུངས་པ་གཞན་ན་མེད། །གླང་ཆེན་གྱང་ལ་བབ་པ་བཞིན། །སྐྱིན་འཁོར་མ་སྨད་འདིར་གཞོམ་བྱ། །ཟེར། བྲག་ཕུག་ཏུ་ཕྱིན་པས་སེང་གེ་མོ་གཅིག་ལ་ཕྲུག་གུ་གཉིས་སྐྱེས་ནས་འདུག་པས་ཕྲུག་གུ་གཉིས་ཀྱིས་ཝ་བཟུང་ནས་གསོད་གྲབས་བྱས་ཚེ། སེང་གེ་མ་ནེ་ར། བུ་བུ་དེ་འདྲ་བ་ལག་འབབ་རིན་མི་འདུག་པས་མ་གསོད་ཐོང་ཞིག་བྱས་པས། ཕྲུག་གུ་གཉིས་ཀྱིས་ཝ་མ་བསད་པར་རྩེད་མོ་ཐབས་ལ་གཅིག་གིས་ཝའི་རྣ་བ་བཅད། གཅིག་གིས་རྔ་མ་བཅད་ནས་ཕྱིར་བཏང་བས་ཝ་དེ་ཕྱི་རོལ་ཏུ་ཐོན་པས་ཝ་སྔ་མ་དེས་མཐོང་ནས། ཁྱོད་ནི་སྟོབས་དང་བརྩོན་འགྲུས་ཆེ། །ཁྱོད་དང་མཚུངས་པ་གཞན་མེད་ན། །དེ་རིང་ལུས་མཛེས་མི་སྡུག་གྱུར། །ཁོ་བོ་དོན་དང་ལྡན་མ་གྱུར། །སྨྲས་པས། ཁོ་ན་རེ། བྱམས་པའི་ཚིག་ལ་མ་ཉན་པར། །རུས་སྦལ་ཚིག་ལ་ཉན་པས་ཕུང་། །ཁྱོད་བདེན་བདག་འཁྲུལ་དགོས་པ་ཆུང་། །མི་ཤེས་མཁས་པས་སྨད་པར་རིགས། །ཟེར་རོ། །དེ་ནས་རུས་སྦལ་དེ་ཤི་ནས། བྲམ་ཟེ་ཞིག་གི་བུར་སྐྱེས། སངས་རྒྱས་ཀྱི་དྲུང་ནས་དགེ་སློང་བྱས། བསོད་སྙོམས་ལ་སོང་བས། འཕགས་པ་ཉེར་དགའི་དགེ་སློང་གསང་བ་དེ་ལ། བྲམ་ཟེ་ཤིན་ཏུ་གཏུམ་ལ་སངས་རྒྱས་ཀྱི་བསྟན་ལ་གནག་པ་ཞིག་གི་སྒོ་བསྟན་ནས། དེར་སོང་དང་བསོད་སྙོམས་ཕུན་སུམ་ཚོགས་པ་དང་ལྡན་ནོ་ཞེས་རྫུན་སྨྲས་པ། བདེན་སྙམ་སོང་བས། བྲམ་ཟེ་དེ་དང་འཕྲད་མ་ཐག་ཏུ་དབྱུག་པ་སོགས་ཀྱིས་བརྡུངས་ནས། དགེ་སློང་དེའི་མགོ་བོ་ཞོམ་ལྷུང་བཟེད་བཅག །ཆོས་གོས་རལ་ནས་མ་ཤི་བ་ཙམ་བྱས་བཏང་ངོ་། །ཡང་སྔོན་རབ་འཇིགས་ཀྱིས་གསེར་བུམ་པ་གང་རྙེད་པ་རྫུན་ཕམ་གྱི་ནང་དུ་བཞག་ཡོད་པ། རྫུན་ཕམ་གྱིས་གསེར་བཏོན་ནས། བུམ་པར་ཤིང་ཕྱེ་བླུག་ནས། རབ་འཇིགས་ལ་གསེར་དེ་ལྷ་འདྲེའི་ནོར་ཞིག་ཡིན་ནམ། ཤིང་ཕྱེ་རུ་གྱུར་འདུག་ཅེས་རྫུན་ཞིག་སྨྲས་པས། སྐྱེ་བ་ལྔ་བརྒྱའི་བར་དུ་ཤིང་ཕྱེའི་ནང་གི་སྲིན་བུར་སྐྱེས་པ་བྱུང་། དེ་བཞིན་དུ་རྫུན་སྨྲས་ན་ཉེས་དམིགས་དེ་དང་དེ་འདྲ་གཞན་ཡང་མང་པོ་འབྱུང་བས། དེས་ན་འོ་སྐོལ་རྣམས་ཀྱིས་འདྲེ་མ་མཐོང་བ་ལ་མཐོང་། འདྲེ་མི་གནོད་པ་ལ་གནོད། དགྲ་མི་འོང་བ་ལ་ཡོང་། གཏམ་མ་ཐོས་པ་ལ་ཐོས། མི་ཤེས་པ་ཐམས་ཅད་ངས་ཤེས་ཟེར་བ་སོགས་རྫུན་གྱི་རིགས་སུ་གྱུར་པ་སྨྲར་མི་རུང་། སྔོན་ཝ་ར་ཎ་སིའི་རྒྱལ་པོ་ཚངས་བྱིན་གྱི་མདུན་ན། དྲང་སྲོང་ཅིག་ཡོད་པ་ལ་སློབ་མ་ཁྱེའུ་ལྔ་བརྒྱ་ཙམ་ཡོད་ལ། དེའི་ཚེ་ལྷོ་ཕྱོགས་ཀྱི་རྒྱུད་ནས་བྲམ་ཟེ་རིག་པ་དང་ལྡན་པ་ཞིག་བྱུང་སྟེ། དྲང་སྲོང་དེའི་ཁང་བའི་ཉེ་འདབས་ཤིག་ཏུ་གནས་བཅས་ཏེ་བསྡད། དེའི་ཚེ་དྲང་སྲོང་དེས་སློབ་མ་བྲམ་ཟེ་ཁྱེའུ་ལྔ་བརྒྱ་བོ་ལ་ཆོས་གོས་དང་བསོད་སྙོམས་ཀྱིས་ཕན་འདོགས་ནུས་ཀྱང་ཚིགས་སུ་བཅད་པས་ཕན་འདོགས་པར་མི་ནུས་པས་ཁྱེའུ་རྣམས་ཀྱིས་བྲམ་ཟེ་རིག་པ་དང་ལྡན་པ་དེ་ལ་ཞུས་པས། བྲམ་ཟེ་རིག་པ་ཅན་དེ་ན་རེ། ཚིགས་སུ་བཅད་པ་མི་ཤེས་པའི་སློབ་དཔོན་དེས་ཅི་བྱ། འདིར་ཤོག་དང་ཁོ་བོས་ཁྱེད་རྣམས་ལ་ཚིགས་སུ་བཅད་པས་ཕན་གདགས་ཞེས་དཔོན་སློབ་ཀྱི་བར་དུ་དབྱེན་བྱས་པས། ཁྱེའུ་ལྔ་བརྒྱ་བོས་སྔར་གྱི་སློབ་དཔོན་དྲང་སྲོང་དེ་བོར་ཏེ་བྲམ་ཟེ་དེའི་དྲུང་དུ་སོང་ངོ་། །དེའི་དུས་ཀྱི་བྲམ་ཟེ་མཁས་པ་དེ་སངས་རྒྱས་ཡིན་པས། དེའི་རྣམ་སྨིན་གྱིས་ཕྱིས་སངས་རྒྱས་པའི་ཚེ། བདུད་ལྷས་སྦྱིན་གྱིས་སངས་རྒྱས་དང་འཁོར་དགེ་འདུན་རྣམས་ཀྱི་བར་དུ་ཕྲ་མ་མང་པོ་བཅུག་ནས་དགེ་འདུན་གྱི་དབྱེན་ཆེན་པོ་བྱས། དགེ་འདུན་པ་མང་པོའི་ཐོས་བསམ་སྒོམ་གསུམ་ལ་བར་ཆད་ཆེན་པོ་བྱུང་། ལྷས་སྦྱིན་ཀྱང་ཚེ་འཕོས་ནས་དམྱལ་བར་སྐྱེས་ནས་སྡུག་བསྔལ་ཡུན་རིང་མྱངས་སོ། །སྔོན་རྒྱལ་པོ་ཟླ་བ་སེང་གེ་དང་། བཙུན་མོ་གཟུགས་ཀྱི་ཉི་མ་གཉིས་ཤིན་ཏུ་མཐུན་ཚེ། རིགས་ངན་གྱི་བཙུན་མོ་ཕྲག་དོག་སྐྱེས། རྒྱལ་པོ་དང་གཟུགས་ཀྱི་ཉི་མ་གཉིས་ཀྱི་བར་ལ་གཡོག་མོ་ཡ་མ་གནྡྷེ་ཟེར་བས་ཕྲ་མ་མང་པོ་བྱེད་དུ་བཅུག་པས། གླང་ཆེན་བསད། སྲས་ཀྱང་བཀྲོངས། གཟུགས་ཀྱི་ཉི་མ་ཡུལ་བཏོན། ཕུང་ཁྲོལ་ཆེན་པོ་བྱས་པ་ཕྱིས་ཤེས་ནས། བློན་པོ་རྣམས་ཀྱིས་རིགས་ངན་གྱི་བུ་མོ་དང་གཡོག་མོ་གནྡྷེ་གཉིས་བཟུང་། གསོན་སྙིང་ལ་དམར་འདོན་བརྒྱབ་ནས་གསོད་སྙམ་ཡང་། གཟུགས་ཀྱི་ཉི་མས་སྙིང་རྗེ་ནས་བཀབ་པས། གསོད་དུ་མ་བཅུག །འོན་ཀྱང་བློན་པོ་རྣམས་ཀྱིས་མ་ཉན་བར་རིགས་ངན་གྱི་བུ་མོའི་མིག་བཏོན། ཡ་མ་གནྡྷེའི་རྐང་པ་བྲེགས་ནས་སྡུག་བསྔལ་མྱངས། ཤི་ནས་དམྱལ་བར་སྐྱེས་པ་བྱུང་། དེ་བཞིན་དུ་ཕྲ་མ་བྱས་ན་ཉེས་དམིགས་དེ་དང་དེ་འདྲ་གཞན་ཡང་མང་པོ་འབྱུང་བས། འོ་སྐོལ་རྣམས་ཀྱིས། མངོན་སུམ་དུ་ཁྱོད་ལ་ཁོ་འདི་ལྟ་བུ་ཟེར་བར་འདུག་ཅེས་སྨྲ་བ་དང་། འདི་ལྟར་བྱེད་ཅིང་འདུག་གོ་ཟེར་དཀྲུགས་པ་དང་། ཡང་ལྐོག་ནས་ཁྱོད་ལ་ཆེ་གེ་མོ་ཞིག་གིས་འདི་སྐད་ཟེར་ཏེ། ཁྱོད་ཀྱིས་བཟོད་པ་སྒོམས་ཤིག །འོན་ཀྱང་ཅུང་ཞིག་སྨྲ་དགོས་སོ་ཞེས་སྙིང་ནས་འཐབ་ན་དགའ་བ་དང་། ཡང་གཅིག་གི་དྲུང་དུ་ཕྱིན་ནས། ཁྱོད་ལ་འདི་སྐད་ཟེར་བར་འདུག་པས་དེ་མི་འོས་འཐབ་དགོས་ཟེར། ཡང་གཅིག་གི་སར་ཕྱིན་ཁྱོད་ལ་འདི་སྐད་ཟེར་བར་གདའ། འོན་ཀྱང་ངས་སྨྲས་ཞེས་མ་བཤད། ཁྱོད་ཀྱང་རང་གར་མ་སྡོད་ཅེས་མི་གཉིས་རེའམ། ཡང་ན་མི་མང་པོ་འཁོན་འཛིང་བྱེད་དུ་འཇུག་པ་སྟེ། དེ་ལྟ་བུའི་ཕྲ་མའི་རིགས་བྱེད་མི་རུང་། སྔོན་ཝ་ར་ཎ་སིའི་རྒྱལ་པོ་ཚངས་བྱིན་གྱི་མདུན་ན་ཁྱིམ་བདག་ཕྱུག་པོ་གཅིག་ཡོད་པས། དགེ་སློང་སྟོང་ཕྲག་གཉིས་ལ། ལོ་བཅུ་གཉིས་ཀྱི་བར་དུ་འཚོ་བ་སྦྱར་བས། གཡོག་ལྔ་བརྒྱ་ཡོད་པ་སུན་ནས་དགེ་འདུན་རྣམས་ལ་སྤྲང་པོ་མུ་ལྟོ་བ་འདི་རྣམས་ཀྱིས། འོ་སྐོལ་ཉོན་མོངས་སུ་བཅུག་གོ་ཞེས་ཚིག་རྩུབ་པོ་སྨྲས་པས་ཤི་ནས་སྐྱེ་བ་ལྔ་བརྒྱའི་བར་དུ་རིགས་ངན་དབུལ་ཞིང་ཕོངས་པའི་སྤྲང་པོ་མུ་ལྟོ་བར་སྐྱེས་པར་གྱུར། སྔོན་སངས་རྒྱས་འོད་སྲུང་གི་དུས། བྲམ་ཟེ་ཕྱུག་པོ་ཞིག་གི་བུ་གཉིས་རབ་ཏུ་བྱུང་ནས། ཕུ་བོས་སྒྲུབ་པ་བྱས་པས་དགྲ་བཅོམ་པའི་འབྲས་བུ་ཐོབ། ནུ་བོས་དགེ་འདུན་པའི་ཞལ་ཏ་བྱས་ནས་ཕུ་བོ་ལ་ཁྱོད་ཀྱིས་ཀྱང་སྐབས་རེ་དགེ་འདུན་གྱི་ཞལ་ཏ་རེ་གྱིས་ཞེས་ཡང་ཡང་བསྐུལ་ཡང་མ་བྱས་ཚེ། ཚིག་པ་ཟོས་ནས་ཁྱོད་རྟག་ཏུ་འགྲོ་མི་ཤེས་པའི་འཕྱེའོ་ཞིག་འདོད་དམ་ཞེས་ཚིག་རྩུབ་སྨྲ་པས་ཕྱིས་བཤགས་པ་བྱས་ཀྱང་། ཤི་ནས་སྐྱེ་བ་ལྔ་བརྒྱར་འཕྱེ་བོ་རུ་གྱུར་ཏོ། །སྔོན་སངས་རྒྱས་འོད་སྲུང་གི་དུས། དགེ་སློང་སྤོང་བ་པོ་ཞིག་ཀློག་པ་པོ་རྣམས་ཀྱི་རྩར་འོངས་ནས། བསམ་གཏན་མ་བཏུབས་པས་ཚིག་པ་ཟོས་ནས་དགེ་སློང་འདི་རྣམས་ཀྱིས་མཚན་གང་པོ་སྦལ་བ་ལྟར་སྐད་འབྱིན་ནོ་ཞེས་ཚིག་རྩུབ་སྨྲས་པས། སྐྱེ་བ་ལྔ་བརྒྱར་སྦལ་བར་སྐྱེས་སོ། །སྔོན་བྱ་ཐམས་ཅད་འདུས་ནས་རྒྱལ་པོ་འཚོལ་བ་ན། འུག་པ་ལ་བལྟས་སྟེ་བྱ་ཁ་ཅིག་ན་རེ། འདི་ཚོགས་ཀྱི་དབུས་སུ་བརྗིད་ཆེ། མཚན་མོ་འགྲོ་ན་མིག་གསལ། མགོ་ལ་ར་ཡོད་པས་འདི་ཡིས་རྒྱལ་པོ་བྱའོ་ཟེར་བ་ན། ཁྭ་ཏ་ན་རེ་ཁྱོད་ཅི་ཟེར། འདིའི་རྐང་བ་སེར་ཀ་གས་པས་བྲན་རྐང་། མ་ཡར་མོ་ལ་ཤ་བརྐུས་ནས་ཟོས་པས་མོའི་ཞག་མིག་ཏུ་བླུག་པས་མིག་སེར་པོར་སོང་བས་ཞག་མིག །འུག་པའི་སྒྲ་འབྱིན་པས་སྐད་མི་སྙན། མགོ་ལ་ར་ཡོད་པས་ལྟས་ངན་གྱི་བྱ་ངན་འདི་ཡིན་པས་བདག་དེར་མ་གཏོགས་སོ་ཞེས་ཁོ་ལངས་སོང་། བྱ་གཞན་རྣམས་ཀྱིས་རྒྱུ་མཚན་ཐམས་ཅད་ཚང་འདུག་པས། ཁྭ་ཏ་བདེན་ཟེར། འུག་པ་གཅིག་པུ་ས་དེར་བཞག་ནས་བྱ་ཀུན་གྱེས་སོ། །དེར་འུག་པ་ལ་ཁྭ་ཏའི་ཚིག་ངན་གྱིས་སྨ་ཕབ། དེ་ནས་བཟུང་སྟེ་འུག་པས་ཁྭ་ཏ་ནམ་མཐོང་ཀྱང་བདས་ནས་གནོད་པ་རང་བྱས་པས། ཁྭ་ཏ་བསྐལ་བའི་བར་དུ་འུག་པ་ལ་འབྲོས་དགོས་པ་བྱུང་བ་ཡིན་ནོ། །དེ་བཞིན་དུ་ཚིག་རྩུབ་སྨྲས་ན་ཉེས་དམིགས་དེ་དང་དེ་འདྲ་བ་གཞན་ཡང་མང་པོ་འབྱུང་བས། འོ་སྐོལ་རྣམས་ཀྱིས། རང་ལ་དངོས་སུ་གཞན་གྱིས་ཚུར་ལ་ལུས་ཀྱི་གནོད་པ་བྱས་པ་ལ་ཚིག་རྩུབ་སྨྲ་བ་དང་། ཡང་རང་ལ་གཞན་གྱིས་ལུས་ཀྱིས་གནོད་པ་མི་བྱས་ཀྱང་། ངག་གིས་མི་སྙན་པ་སྨྲ་བའི་ལན་དུ་ཚིག་རྩུབ་སྨྲ་བ་དང་། གཞན་གྱིས་ལུས་ངག་གི་གནོད་པ་བྱས་རུང་མ་བྱས་རུང་། དེ་དང་དེའི་གཉེན་མཚན་ནམ་མཛའ་བཤེས་ལ་སྨད་ར་གཏོང་བ་སོགས། ཚིག་རྩུབ་ཀྱི་རིགས་སྨྲར་མི་རུང་། སྔོན་རྒྱལ་པོ་ཆེན་པོ་ཞིག་ལ། མཆོད་གནས་དགེ་སློང་སྐྲ་རྟའི་རྔོག་མ་དང་། པགས་པ་རྟའི་པགས་པ་ལྟར་གྱོང་ཞིང་རྩུབ་པ། མི་སྡུག་པའི་མཚན་རྟགས་བཅོ་བརྒྱད་དང་ལྡན་པ་ཞིག་ཡོད་དོ། །དེའི་ཚེ་རྒྱལ་པོའི་བུ་མོ་རྡོ་རྗེ་ཞེས་བྱ་བས་ངེད་ཀྱི་ཁྱིམ་ན་མཆོད་གནས་སྒྲ་རྟའི་རྔོག་མ་ལྟར་གྱོང་ཞིང་རྩུབ་པ། པགས་པ་ཡང་རྟའི་པགས་པ་ལྟར་གྱོང་ཞིང་རྩུབ་པ། མི་སྡུག་པའི་མཚན་རྟགས་བཅོ་བརྒྱད་དང་ལྡན་པ་ཞིག་ཡོད་དོ་ཞེས་སྨྲས་པས་སྐྱེ་བ་ལྔ་བརྒྱའི་བར་དུ་དེ་ལྟ་བུའི་སྐྱེ་བ་བླངས་སོ། །ཕྱིས་རྒྱལ་པོ་གསལ་རྒྱལ་གྱི་བཙུན་མོ་ལ་བུ་མོ་སྐྲ་དང་པགས་པ་རྩུབ་པ་སོགས་མི་སྡུག་པའི་མཚན་རྟགས་བཅོ་བརྒྱད་དང་ལྡན་པ་ཞིག་བཙས་པ་གཞན་ལ་སྟོན་པ་ལ་ངོ་ཚ་ནས། མི་གཞན་གྱི་མི་མཐོང་བའི་སར་སྦས་སོ། །དེ་ཕྱིས་སངས་རྒྱས་དང་མཇལ་བའི་བྱིན་རླབས་ཀྱིས་གཟུགས་མཛེས་པར་གྱུར་ཏོ། །སྔོན་དགེ་སློང་གཅིག་དང་དགེ་ཚུལ་གཉིས་འགྲོགས་ནས་ཕྱིན་པས། དགེ་སློང་དེ་ཡུར་བ་ཞིག་ལ་རྒྱངས་ཀྱི་མཆོངས་ནས་ཕྱིན་པས། དགེ་ཚུལ་དེས་དགེ་སློང་དེ་ལ་ཁྱོད་ནི་སྤྲེའུ་བཞིན་རྩལ་ཆེ་བར་འདུག་གོ་བྱས་བས་སྐྱེ་བ་ལྔ་བརྒྱའི་བར་དུ་སྤྲེའུ་རུ་སྐྱེས་སོ། །ཡང་དགྲ་བཅོམ་པ་སྐད་ངན་པ་ཅིག་ལ་ཁྱོད་ཀྱི་སྐད་དེ་ཁྱི་ཟུག་པ་འདྲའོ་ཞེས་སྨྲས་པས། ཁྱིའི་སྐྱེ་བ་ལྔ་བརྒྱ་བླངས་པ་དང་། ཡང་བུད་མེད་གཅིག་གིས་བུད་མེད་གཞན་མ་ལ་ཁྱི་མོ་འདྲ་བ་ཡིན་སྨྲས་པས། ཁྱི་མོའི་སྐྱེ་བ་ལྔ་བརྒྱ་བླངས་པར་གསུངས། དེ་བཞིན་དུ་ངག་འཁྱལ་སྣ་ཚོགས་སྨྲས་ན་ཉེས་དམིགས་དེ་དང་གཞན་ཡང་མང་པོ་འབྱུང་བས། འོ་སྐོལ་རྣམས་ཀྱིས། འཇིག་རྟེན་པའི་ངག་འཁྱལ་ཀུ་རེ་བཞད་གད་བྱེད་པའི་གཏམ་སྣ་ཚོགས་གཏོང་བ་དང་། ཕ་མེས་དགུ་བརྒྱུད་ཀྱི་གཏམ། སངས་རྒྱས་མི་བདེན། ཆོས་མི་བདེན་ཟེར་བ་ལྟ་བུའི་མཐོ་བཤད་དམའ་བཤད་སྨྱོན་པ་བཞིན་ཁ་ནས་ཅི་ཟེར་འདི་ཟེར་མེད་པའི་དོན་མེད་ལབ་ལོབ་མང་པོ་བྱེད་པ་སོགས། ངག་འཁྱལ་གྱི་རིགས་སྨྲར་མི་རུང་། ༈ སྔོན་ཡུལ་འཁོར་མོ་འཇིགས་ན། རྒྱལ་པོ་བརྣབ་སེམས་ཅན་ཞིག་ཡོད་པའི་ལྷོ་ཕྱོགས་ན་བྲམ་ཟེ་ཕྱུག་པོ་ཞིག་ལ་ཁང་པའི་ཕུག་ན། ཅི་འདོད་ལོངས་སྤྱོད་འབྱུང་བའི་ཁྲོན་པ་ཅིག་ཡོད་པས། རྒྱལ་པོ་དེ་གདན་དྲངས་ནས་བསྙེན་བཀུར་རྒྱ་ཆེན་པོ་བྱས་སོ། །རྒྱལ་ངན་དེས་བྲམ་ཟེ་འབྱོར་བ་དང་བྲལ་བར་བྱ་སྙམ་པའི་བསམ་ངན་སྐྱེས་ནས་ཕོ་བྲང་དུ་སོང་། མི་གཅིག་བཏང་ནས་ཕྱུག་པོ་ལ་ཁྲོན་པ་དེ་ཞག་འགའ་ཡར་ལ་གཡར་བོ་ཐོངས། མ་བཏང་ན་ཆད་པ་གཅོད་བྱས་པས། བྲམ་ཟེས་ཡར་མི་འགྲོ་བ་ཤེས་ནས། ཁྲོན་པ་འབུལ་བས་མར་ལེན་མཁན་ཐོངས་བྱས་པས། རྒྱལ་པོས་བློན་པོ་ཐམས་ཅད་བསགས་ནས། བང་ཆེན་པ་ཐོངས་ལ་ཁྲོན་པ་ལོངས་ལ་ཤོག །མ་བླངས་ན་ཁྱེད་རྣམས་ཀྱི་མགོ་གཅོད་བྱས་པས། བློན་པོ་རྣམས་ཀྱིས་གྲོས་བྱས་ཏེ། རྒྱལ་པོ་གདུག་པ་ཅན་འདི་མ་བསད་ན། ཕྱིན་ཆད་ད་དུང་ཡང་མི་འོས་པའི་གཏམ་འདི་ལྟ་བུ་འོང་བས་འདི་གསོད་དགོས་ཞེས་ཐམས་ཅད་ལོག་ནས་རྒྱལ་པོ་བསད་པས་ངན་སོང་དུ་སྐྱེས་སོ། །བྲམ་ཟེ་ཆད་པ་ལས་གྲོལ་ལོ། །ཡང་སྔོན་གྲོང་འདབ་ཞིག་ཏུ་ཝ་ཅིག་ཟས་འཚོལ་དུ་སོང་བས། ལུག་ཐུག་མི་བསྲུན་པ་གཉིས་ཡུན་རིང་འཐབ་པས་རའི་རྩ་བ་ནས་ཁྲག་བྱུང་བ་མཐོང་ནས། ཝ་བརྣབ་སེམས་སྐྱེས་ཏེ་ཁྲག་རྟག་པར་གཟས་པས། ལུག་ཐུག་གཉིས་པོ་ཕན་ཚུན་དུ་བརྡུང་བའི་བར་དུ་ཝའི་མགོ་ཆུད་པས་རྫ་མ་རྡོ་གཉིས་བར་དུ་བརྡུངས་པ་བཞིན། མགོ་བོ་ཁ་མང་པོར་གས་ནས་དེ་མ་ཐག་ཤི་བར་གྱུར་ཏོ། །སྔོན་ཡུལ་ཝ་ར་ཎ་སིའི་རྒྱལ་པོ་ཚངས་པས་བྱིན་གྱི་མདུན་ན་བྲམ་ཟེ་ཕྱུག་ཅིང་བཙན་པ་ཞིག་གིས་གཞན་ནོར་ལ་བརྣབ་སེམས་ཆེན་པོ་བྱས། ནོར་ཅི་འབྱོར་ཀུན་གསེར་དུ་བསྒྲིལ་ནས་བསགས་པས། གསེར་བུམ་པ་བདུན་བྱུང་བ་གཏེར་དུ་སྦས་སོ། །དེ་ནས་བྲམ་ཟེ་དེ་གསེར་ལ་ཆགས་བཞིན་དུ་ཤི་བས་སྦྲུལ་ཆེན་པོ་ཞིག་ཏུ་སྐྱེས་ནས་བསྲུངས་སོ། །སྦྲུལ་དེ་ཤི་ནས་ཀྱང་ཡང་དང་ཡང་དུ་སྦྲུལ་དུ་སྐྱེས་ནས་གསེར་བུམ་པ་བདུན་པོ་དེ་བསྲུངས་སོ། །སྔོན་ཀླུ་མང་པོ་ཞིག་སྦྲུལ་དུ་བརྫུས་ནས་མཚོ་ཁར་ལྟད་མོ་བལྟ་རུ་འོང་བ། ཀླུ་བདུད་བྱུང་ནས་གཅོས་པ་མི་གཅིག་གིས་མཐོང་ནས། ཀླུ་བདུད་དེས་སྦྲུལ་རྣམས་གསོད་དུ་མ་བཅུག་པས། སྦྲུལ་གཅིག་གིས་མགོ་བཏེགས་ནས་དངོས་གྲུབ་སྟེར་བའི་བརྡ་བྱས་ནས་སོང་ངོ་། །མི་དེ་ཡི་བསམ་པ་ལ་ནོར་བུ་ལ་སོགས་ཅི་འདྲའི་དངོས་གྲུབ་ཅིག་སྟེར་རམ་སྙམ་ནས་བརྣབ་སེམས་ཆེན་པོ་སྐྱེས་མཚོ་ཁར་སོང་ནས་ཡུན་རིང་བསྒུགས་པས་ཅི་ཡང་མ་བྱིན་ཚེ། ད་མི་སྟེར་བར་འདུག་སྙམ་ལོག་ནས་ཚུར་འོང་ལམ་གྱི་སྡོང་པོ་ཞིག་གི་རྩ་ནས་ངལ་གསོས་པས་གཉིད་དུ་སོང་། གཉིད་སད་ཚེ་ཀླུས་རིན་པོ་ཆེའི་དངོས་གྲུབ་བྱིན་པས། ད་བར་མི་སྟེར་བ་ཅི་ཡིན་དྲིས་པས། ཁྱོད་འདོད་པས་བསྒྲིབས་ནས་ད་བར་ངས་བྱིན་ཀྱང་མི་མཐོང་བར་གདའ། ད་འདོད་པ་ཟད་པས་མཐོང་བྱུང་ཟེར་སྐད། དེ་བཞིན་དུ་བརྣབ་སེམས་ཆེན་པོ་བྱས་ན་ཉེས་དམིགས་དེ་དང་དེ་འདྲ་གཞན་ཡང་མང་པོ་འབྱུང་བས། འོ་སྐོལ་རྣམས་ཀྱིས། རང་གིས་ཟས་གོས་གསེར་དངུལ་གཡུ་བྱུར་སོགས། དངོས་པོ་རྣམས་ལ་ཆགས་ཞེན་བྱེད་པ་དང་། གཞན་གྱི་ནོར་འདི་དང་འདི་ལྟ་བུ་བདག་ལ་བྱུང་ན་སྙམ་གཡོ་སྒྱུ་སྣ་ཚོགས་ཀྱི་སྒོ་ནས་ལེན་སྙམ་པ་དང་། ཡང་བདག་ཏུ་མ་བཟུང་བའི་རི་དང་ལུང་པ་རྩྭ་ཆུ་བཟང་བ་སོགས་ལ་ཆགས་ནས། དེ་འདྲ་ཡོད་ན་སྙམ་པའི་བརྣབ་སེམས་བྱེད་མི་རུང་། སྔོན་ཡུལ་ཕྱོགས་གཅིག་ན་རྒྱལ་པོ་ཆེན་པོ་ཞིག་ཡོད། དེའི་རི་ཁྲོད་ན་གཅན་གཟན་གྱི་རྒྱལ་པོ་ཀུན་ཏ་ཞེས་བྱ་བ་ལུས་གསེར་གྱི་ཁ་དོག་ལྟ་བུ་སྡེར་མོ་ཐམས་ཅད་རིན་པོ་ཆེ་སྣ་ཚོགས་ལས་གྲུབ་པ་བྱམས་སྙིང་རྗེ་དང་ལྡན་པ་ཞིག་ཡོད་པ་རྒྱལ་པོའི་རྨི་ལམ་དུ་བྱུང་བས། རྔོན་པ་རྣམས་ལ་དེ་སོད་ལ་པགས་པ་བཤུས་ནས་སྡེར་མོ་ཆོད་ལ་ཁྱེར་ཤོག །དེ་མ་བྱུང་ན་ཁྱེད་ཚོ་ཐམས་ཅད་ཀྱི་སྐེ་དུས་གཅིག་ལ་བཅད་ནས་གསོད་དོ་བྱས་པས། རྔོན་པ་ཐམས་ཅད་གྲོས་བྱས་ཏེ་རྔོན་པས་མི་སྙིང་སྟོབས་ཅན་ཞིག་ཡོད་པ་དེ་ལ་ཁྱོད་སོང་ལ་རི་དྭགས་དེ་སོད་དང་། ངེད་རྣམས་ཀྱིས་ནོར་མང་པོ་བསྡུས་ནས་ཁྱོད་ལ་སྟེར། གལ་ཏེ་ཁྱོད་མ་འོངས་ཀྱང་བུ་སྨད་ནོར་དང་ལྡན་པར་བྱ་ཞེས་སྨྲས་པས། མི་དེ་ནགས་ཁྲོད་དུ་ཕྱིན་པ་དང་། བྱེ་མའི་འདམ་དུ་བྱིང་ནས་འགྲོ་ནི་ཆེན་པོ་མ་ནུས། ཚད་པས་གདུངས་སྐམ་ལ་ཉེ་བ་དང་། གཅན་གཟན་གྱི་རྒྱལ་པོ་ཀུན་ཏས་མཐོང་ནས་སྙིང་རྗེ་སྐྱེས་ལུས་ཆུ་ལ་བཅུག་ནས། རྔོན་པའི་ལུས་ལ་ཁྲིལ་གྱིས་འཁྲིལ་ལོ། །ཡང་ཡང་དེ་ལྟར་བྱས་ནས་རྔོན་པ་དེའི་ལུས་ཚད་པས་གདུངས་བ་དེ་གསོས་སོ། །རྔོན་པ་དེའི་བསམ་པ་ལ། རྒྱལ་པོས་བཤད་པའི་རི་དྭགས་དེ་འདི་ཡིན་པར་འདུག །འདིས་ངའི་སྲོག་བསྐྱབས་པས། འདི་གསོད་པ་ལས་ང་ཤི་བ་སླའོ། །འོན་ཀྱང་མ་བསད་ན་རྔོན་པ་ཐམས་ཅད་ཀྱི་སྐེ་རྒྱལ་པོས་དུས་གཅིག་ལ་བཅད་ནས་གསོད་པས་ད་ཅི་དྲག་གམ་སྙམ་ནས་ངོ་འཛུམ་གནག་བསྡད་པས། གཅན་གཟན་དེས་ཁྱོད་ཀྱི་ངོ་འཛུམ་གནག་པ་ཅི་ཡིན་དྲིས་པས། རྔོན་པ་དེས་སྔར་གྱི་ལོ་རྒྱུས་རྣམས་བཤད་པས། གཅན་གཟན་གྱི་རྒྱལ་པོ་དེ་ན་རེ། དེ་ཡིན་ན་ཁྱོད་འཇིགས་སྐྲག་སྡུག་བསྔལ་མི་དགོས། ངའི་སྲོག་མ་གཅོད་པར། ངའི་སྡེར་མོ་ཆོད་པགས་པ་བཤུས་ལ་ཁྱེར་ཅིག་བྱས་པས། རྔོན་པ་དེས་མི་ཕོད་རུང་པགས་ཀྱིས་སྡེར་མོ་བཅད་པགས་པ་བཤུས་ནས་རྒྱལ་པོ་ལ་ཕུལ་བས། རྔོན་པ་ཐམས་ཅད་ཀྱི་སྐེ་མ་བཅད་དོ། །གཅན་གཟན་གྱི་རྒྱལ་པོ་དེའི་ཤ་ཁྲག་གྲོག་སྦུར་སྟོང་ཕྲག་བདུན་ཅུ་རྩ་གཉིས་ཀྱིས་ཟོས་འཐུངས་པས། དེ་དག་ཐམས་ཅད་སུམ་ཅུ་རྩ་གསུམ་གྱི་ལྷ་གནས་སུ་སྐྱེས་སོ། །གནོད་སེམས་ཅན་གྱི་སྡིག་རྒྱལ་དེ་ཤི་ནས་རྒྱ་མཚོའི་ནང་གི་ཆུ་སྲིན་ཆེན་པོ་ཞིག་ཏུ་སྐྱེས་སོ། །དེའི་ལུས་ལ་སྲོག་ཆགས་དཔག་ཏུ་མེད་པས་ཟོས་པས་མ་བཟོད་དེ་ཤེལ་གྱི་རི་ལ་ལུས་ཀྱི་ལྗིད་བཀལ་ནས་ཕྲུགས་པས་སྲོག་ཆགས་རྣམས་བཅར་བའི་རྒྱ་མཚོ་ཡང་ཁྲག་གིས་རྒྱང་གྲགས་རེ་དམར་པོར་འགྲོ་བ་བྱུང་། དེ་ལྟར་སྲོག་ཆགས་མང་པོས་ཡང་ཡང་ཟོས་པས་སྡུག་བསྔལ་ཡུན་རིང་མྱངས་སོ། །སྔོན་སྤྲང་པོ་ཞིག་དགེ་འདུན་པ་མང་པོ་ལ་སེམས་ཁྲོས་ནས། འདི་རྣམས་ཀྱི་སྐེ་ཤིང་རྟའི་འཁོར་ལོ་ཞིག་གིས་བཅད་ན་ཅི་མ་རུང་སྙམ་པའི་གནོད་སེམས་སྐྱེས་པས། ཕྱི་དྲོ་ལམ་གྱི་འགྲམ་ན་ཉལ་ཡོད་པའི་མགོ་ལ་རྒྱལ་པོའི་ཤིང་རྟའི་འཁོར་ལོ་བསྐོར་ནས་འགྲོ་བ་ཕོག་ནས་མགོ་བོ་ཆད་ནས་ཤིའོ། །ཤི་ནས་མནར་མེད་པའི་དམྱལ་བར་སྐྱེས་སོ། །ཡང་སྔོན་ཁྲ་ཞིག་གིས་བྱིའུ་ཞིག་གསོད་སྙམ་བདས་པས་བྱིའུ་ཚེར་ཕུང་ཞིག་གི་གསེབ་ཏུ་ཞུགས་པས། ཁྲས་ཚད་མ་ཟིན་པར་ཚེར་ཕུང་གི་རྩ་བར་བབས་པས། ཚེར་མའི་རྩ་བ་ན་བྱི་ལ་རྒན་པ་ཞིག་ཡོད་པས་ཁྲ་དེ་བཟུང་ནས་བསད་སྐད། དེ་བཞིན་དུ་གནོད་སེམས་བྱས་ན་ཉེས་དམིགས་དེ་དང་དེ་འདྲ་གཞན་ཡང་མང་པོ་འབྱུང་བས། དེས་ན་འོ་སྐོལ་རྣམས་ཀྱིས་དངོས་སུ་གཞན་གྱིས་ཚུར་ལ་གནོད་པ་བྱས་པ་མེད་རུང་། གཞན་ལ་གནོད་སེམས་འཆང་བ་དང་། ཡང་གཞན་གྱིས་གནོད་པ་བྱས་པ་ཞེ་ལ་བཞག་ནས་དེའི་ལན་དུ་གནོད་པ་བྱེད་སྙམ་པ་དང་། གནོད་པ་བྱེད་མཁན་ཁོ་ལ་གནོད་མ་ནུས་ཀྱང་། དེའི་གཉེན་ཚན་ནམ་མཛའ་བཤེས་སོགས་ལ་གནོད་ཅི་འཁྱོལ་བྱའོ་སྙམ་པས། གནོད་སེམས་བྱེད་མི་རུང་། སྔོན་སངས་རྒྱས་མི་བསྐྱོད་པ་འཇིག་རྟེན་དུ་བྱོན་ནས་འགྲོ་དོན་དཔག་ཏུ་མེད་པ་མཛད། དེའི་བསྟན་པ་ལ་དགེ་སློང་ཐུབ་དཀའ་གཞོན་ནུ་ཞེས་བྱ་བ་ཅིག་བྱུང་ངོ་། །དེ་ལ་སློབ་མ་ཐར་པ་ནག་པོ་ཞེས་བྱ་བ་ཅིག་ཡོད་པས། བླ་མས་ངེས་དོན་གྱི་ཆོས་བསྟན་པ་ཁོས་ལོག་པར་གོ །རྗེས་སུ་བླ་མ་ལ་ཡང་དད་ལོག་བྱས། ལས་རྒྱུ་འབྲས་ལ་མི་བརྩི་བར་ཕོ་བྱུང་ཚད་བསད་ནས་ཤ་ཟོས། མོ་བྱུང་ཚད་ལ་སྦྱོར་བ་བྱས། ལོག་སྤྱོད་མང་པོ་བྱས་པས་ཤི་ནས་ལྕེ་སྤྱང་། དུར་ཕག །དུར་བྱ། ཁྲའི་ལུས་མང་པོ་བླངས། དེ་ནས་མནར་མེད་དམྱལ་བར་སྐྱེས། དེ་ནས་སྲིན་བུའི་སྐྱེ་བ་མང་པོ་བླངས། མཐར་ལང་ཀ་པུ་རིར། བདུད་པོ་རུ་ཏྲ་ཐར་པ་ནག་པོ་ཞེས་བྱ་བར་གྱུར། ལྷ་འདྲེ་ཐམས་ཅད་བྲན་དུ་བཀོལ། སེམས་ཅན་ལ་གནོད་འཚེ་ཆེན་པོ་བྱས་སོ། །དེའི་ཚེ་དགེ་སློང་ཐུབ་དཀའ་གཞོན་ནུ་དེ་སངས་རྒྱས་ཤཱཀྱ་ཐུབ་པ་ཆེན་པོར་གྱུར་ཏོ། །ཁོང་གིས་ཞི་བས་མི་ཐུལ། དྲག་པོས་ཐུལ་བ་མཁྱེན་ནས། དཔལ་ཆེན་པོ་ཧེ་རུ་ཀ་དབུ་དགུ་ཕྱག་བཅོ་བརྒྱད་པ། སྤྱན་ཉི་ཤུ་རྩ་བདུན་ཡོད་པ། སྐུ་ལ་གཤོག་སྒྲོ་བསམ་གྱིས་མི་ཁྱབ་པ་ཡོད་པ་ཞིག་ཏུ་སྤྲུལ་ཏེ་བཏུལ་ནས་ཆོས་བསྟན། བསྟན་པའི་སྲུང་མར་བསྐོས། མ་འོངས་པ་ན་དེ་བཞིན་གཤེགས་པ་ཐལ་བའི་དབྱངས་ཞེས་བྱ་བར་སངས་རྒྱས་ཞེས་ལུང་བསྟན་ཏོ། །ཡང་སྔོན་ལག་པའི་སྐར་མ་ཞེས་བྱ་བས་སངས་རྒྱས་ཀྱི་ཉེ་གནས་ལོ་མང་པོ་འབད་དུ་བྱས་ཀྱང་། སངས་རྒྱས་ཀྱིས་ཅི་མཛད་ཐམས་ཅད་གསོག་དང་གསོབ་འབའ་ཞིག་ཏུ་བལྟས་པས་ས་གས་ནས་དམྱལ་བར་ལྷུང་ངོ་། །སྔོན་རྒྱ་གར་གྱི་གྲུབ་ཐོབ་ཅིག་དང་། ཕྱི་རོལ་པ་གཉིས་ཀྱིས་ཕྱི་ནང་གི་གྲུབ་མཐའི་རྩོད་པ་བྱས་པས། ཕྱི་རོལ་པས་ཚེ་ཕྱི་མ་མེད་ཟེར། གྲུབ་ཐོབ་དེས་ཡོད་གསུངས། འོ་ན་སྟོན་བྱས་པས། གྲུབ་ཐོབ་དེས་ཕྱི་རོལ་པ་ཁྲིད་ནས། དམྱལ་ཁམས་བཅོ་བརྒྱད་བསྟན་པས། ཁོ་ཡིད་ཆེས་པ་བྱུང་སྐད། ཡང་སྔོན་ཤཱ་རིའི་བུ་དང་མོའུ་གལ་གྱི་བུ་གཉིས་དམྱལ་བར་ཕྱིན་དུས་ཕྱི་རོལ་མུ་སྟེགས་པ་ལས་རྒྱུ་འབྲས་མེད་པར་ལྟ་བའི་ལོག་ལྟ་ཅན་གྱི་སློབ་དཔོན་ཞིག་ཀྱང་དམྱལ་བར་སྐྱེས་ནས་སྡུག་བསྔལ་མྱོང་བ་མཐོང་ངོ་། །དེ་བཞིན་དུ་ལོག་ལྟ་བྱས་ན་ཉེས་དམིགས་དེ་དང་དེ་འདྲ་བ་གཞན་ཡང་མང་པོ་འབྱུང་བས། དེས་ན་འོ་སྐོལ་རྣམས་ཀྱིས། སྐྱོན་མེད་པ་ལ་སྐྱོན་དུ་ལྟ་བ། དཀོན་མཆོག་གསུམ་བདེན་པ་ལ་རྫུན་པར་ལྟ་བ། ལས་རྒྱུ་འབྲས་ཡོད་པ་ལ་མེད་པར་ལྟ་བ་སོགས་ལོག་ལྟའི་རིགས་སུ་གྱུར་པ་བྱེད་མི་རུང་། སྔོན་སངས་རྒྱས་བཅོམ་ལྡན་འདས་ལ། བྱང་ཆུབ་སེམས་དཔའ་བློ་གྲོས་ཆེན་པོས་ཤ་ཟོས་པའི་ཉེས་པ་གསུང་དུ་གསོལ་ཞེས་ཞུས་པས། སངས་རྒྱས་ཀྱིས་བཀའ་སྩལ་པ། ཕྱོགས་ཙམ་ཞིག་བཤད་པ། སེམས་ཅན་ཐམས་ཅད་ཕ་མ་ཡིན་པས་ཕ་མའི་ཤ་བཟར་མི་རུང་། གལ་ཏེ་ཟོས་ན་དམྱལ་བ་ངུ་འབོད་དུ་སྐྱེས་ཤིང་། ཐར་ནས་མི་ཤ་ཟ་བའི་ཕྲ་མེན་ཕ་དང་ཕྲ་མེན་མ་དང་། ཤ་མང་དུ་ཟ་བའི་སེང་གེ་དང་སྟག་དང་། གཟིག་དང་སྤྱང་ཀི །བྱི་ལ། ཝ་དང་། འུག་པ། སྲིན་པོ་སོགས་སུ་སྐྱེ། མིར་སྐྱེས་ཀྱང་སྙིང་རྗེ་མེད་པ། དྲི་མི་ཞིམ་ཞིང་སྨད་པ་དང་། སྨྱོན་པ་དང་། གདོལ་བ། སྨེ་ཤ་ཅན་གྱི་རིགས་དང་། བཙོ་བླག་མཁན་དུ་ཡང་ཡང་སྐྱེ་བར་གསུངས་སོ། །སྔོན་རྟ་མགྲིན་གྱི་རྣལ་འབྱོར་བ་ཞིག་གིས་དངོས་གྲུབ་ཅིག་ཐོབ་ཁར། རྟ་ཤ་ཞིག་ཟོས་པས་མ་ཐོབ། རྡོ་རྗེ་ཕག་མོའི་རྣལ་འབྱོར་བ་གཅིག་གིས་དངོས་གྲུབ་ཅིག་ཐོབ་ཁར་ཕག་ཤ་ཞིག་ཟོས་པས་མ་ཐོབ་སྐད། ངས་ཀྱང་སྙིང་རྗེ་བསྒོམས་ནས་རྒྱུད་ལ་མ་སྐྱེས་པར་ཡུན་རིང་སོང་བས། ཕྱིས་ཤ་མ་ཟོས་པར་སྤངས་པས་སྙིང་རྗེ་རང་བཞིན་ཤུགས་ཀྱིས་སྐྱེས་པ་བྱུང་། སྔོན་རྒྱལ་པོ་སེང་གེ་འབང་བཟང་ཞེས་བྱ་བའི་ཟས་སུ་ཤ་ཁོ་ན་ཟོས་པས། ཕྱིས་སུ་སྲེད་པ་ཆེར་སོང་། མིའི་ཤ་ཡང་ཟོས་པར་གྱུར་པས། བློན་འབངས་རྣམས་ཀྱིས་རྒྱལ་པོ་ཡུལ་བཏོན་ནས་སྡུག་བསྔལ་མྱངས། ཤི་ནས་ངན་སོང་དུ་སྐྱེས་སོ། །སྔོན་རྒྱལ་བུ་དད་པ་བརྟན་པོ་སྲིན་པོ་ལང་ཀ་པུ་རངས་ཡུལ་དུ། མེ་ཏོག་ཀུ་ཤན་ལེན་དུ་བྱོན་དུས། ལམ་འགག་ན་མི་སེར་པོ་མིག་དམར་པོ་རལ་པ་དམར་སེར་རྐང་བའི་སར་སླེབས་པ། སྦར་མོ་རྣམས་ལྕགས་ཀྱི་རྣམ་པར་སྔོ་སེང་ངེ་རྣོ་བ། སྣ་ཆེ་ཞིང་སོ་རྣོ་བ། ལག་ན་གསེར་གྱི་རལ་གྲི་ཐོགས་པ་ཞིག་འདུག་པའི་དྲུང་དུ་སོང་ནས་སྲིན་པོ་རྣམས་ཀྱི་རྒྱུ་མཚན་དྲིས་པས། ཁོ་ན་རེ། ཁྱེད་རང་གི་སྟོན་པ་ཤཱཀྱ་ཐུབ་པ་ཞེས་ཟེར་བ་དེས། བཅོ་ལྔའི་ཉིན་པར་སྲིན་པོ་རྣམས་ལ་བསྙེན་གནས་ཀྱི་སྡོམ་པ་ཕོག །ཤའི་ཉེས་དམིགས་མང་པོ་བསྟན། ཤ་དེ་ཡང་ཕ་དང་མའི་ཤ་འབའ་ཞིག་ཡིན་ཐམས་ཅད་ཀྱིས་ཆོད་གསུངས་ཀྱང་། ངེད་སྲིན་པོ་རྣམས་ཀྱི་ཟ་སྐལ་ཤ་ཁྲག་ཡིན་པས། ཆོས་བཅོ་ལྔ་མ་གཏོགས་དུས་ཐམས་ཅད་དུ་གཅོད་མ་ནུས། འོན་ཀྱང་ཁྱེད་མི་རྣམས་དང་མི་འདྲ་ཚམ་ཚོམ་ལ་དམ་བཅའ་མི་བྱེད། དམ་བཅས་ནས་བཅས་པ་ལ་མི་འདའ་བ་ངེད་ཀྱི་ལུགས་ཡིན། ད་ཁྱོད་དུས་ཁྱད་པར་ཅན་ཚེས་བཅོ་ལྔའི་ཉིན་པར་འབྱོན་དགོས། དེའི་ཉིན་བྱོན་ན་གནོད་པ་མི་བྱེད་ཀྱི་སྟེང་དུ་ཞབས་ཏོག་བྱེད་པའང་སྲིད་ཟེར་རོ། །སྔོན་རྒྱལ་པོ་དཔའ་བོ་རྟ་བ་བརྒྱ་ཙམ་ཞིག་བྱས་ནས་སྐྱོ་སངས་བྱེད་ཅིང་ཡོད་པའི་རྩར། རྒྱལ་པོ་སྤྱོད་མེད་ཀྱི་རྟ་བ་ཉིས་བརྒྱ་ཙམ་ཞིག་བྱས་ནས་རི་དྭགས་ཀྱི་ཤ་དམར་པོ་ཁྱེར་ནས་བྱུང་། ཁྱེད་ཤ་དམར་པོ་འདི་ཟ་འམ་ཟེར་བ་ལ། རྒྱལ་པོ་དཔའ་བོ་ན་རེ། ཤ་དམར་པོ་ཟ་བ་སྲིན་པོ་ཡང་མི་རུང་ན། མིར་ལྟ་སྨོས་ཀྱང་ཅི་འཚལ། ད་ལྟ་དག་འཁོར་གཡོག་ལ་སོགས་པ་རག་སྟེ། སྡིག་རྒྱལ་གྱི་ཚེ་ལ་བརྟན་པ་མ་ཐོབ་པས། ལུས་སྲོག་དང་བྲལ་ཙ་ན། གྲོགས་མེད་གཅིག་པུར་རྐང་འགྲོས་འབབ་སྟེ། ད་ལྟ་བསད་པ་རྣམས་ཀྱིས་ལན་ལྡོན་ན་ཕམ་པར་འགྲོ། ངས་ནི་བཙན་པོ་དང་། ཕྱུག་པོ་དང་རིགས་བཟང་བ་ལ་སོགས་པ་སུས་ཀྱང་། ང་བཙན་པོ་ཡིན་པས་མ་ཤི་བ་བྱ་བ་ལ་སོགས་པ་གཅིག་ཀྱང་མ་མཐོང་བྱས་པས། རྒྱལ་པོ་སྤྱོད་མེད་ཁ་སྐྱེངས་ངོ་ཚ་བས་ཞུམ་ནས་ལན་གླན་པར་མ་ནུས་སོ། །གཞན་ཡང་ལྷོ་ནུབ་ཡུལ་གྱི་སྲིན་པོ་རྣམས་ཀྱི་ཁ་གཏམ་ལ། འདི་ནས་བྱང་ཕྱོགས་གདོང་དམར་སྲིན་པོ་བོད་ཀྱི་ཡུལ་བྱ་བ་ན། སེམས་ཅན་གྱི་སྲོག་བཅད་ནས་ཤ་ཟོས་ཁྲག་འཐུང་བ་ཙམ་དུ་མ་ཟད། རུས་པ་ཡན་ཆད་བརྡུངས་ནས་མུར་ཞིང་དེའི་ཁུ་བ་ཡང་འཐུང་སྐད། ངེད་ཚོ་ལས་དེ་རྣམས་ཤིན་ཏུ་འཇིགས་པར་གདའ་ཞེས་ཟེར་སྐད། དེས་ན་ཤ་ཟོས་ན་སྲིན་པོ་དངོས་ཡིན། རུས་ཁུ་ཡན་ཆད་འཐུང་ན་སྲིན་པོ་ལས་འཇིགས་པ་ཡིན་པས། འཇིགས་རུང་སྲིན་པོ་གཞན་ན་ཡོད་པར་མ་སེམས་ཤིག །གཞན་ཡང་ཤ་འདི་དངོས་གྲུབ་དང་ས་ལམ་གྱི་གེགས། ངན་སོང་གི་ས་བོན། སྲོག་གཅོད་ཀྱི་གཤེད་མ། ཤ་འདིས་སེམས་ཅན་གྱི་ལུས་སྲོག་ལ་གནོད་གནོད་ཅིག་ཟས་གཞན་གང་གིས་ཀྱང་མི་གནོད། སྡིག་ཟས་ཤ་འདི་ཆང་དང་བུད་མེད་བསྟེན་པ་ལས་ཀྱང་ཐུ་བ་ཡིན་པས། ཀུན་གྱིས་དུག་བཞིན་དུ་སྤོངས་ཤིག་ཅེས་ཚོགས་དྲུག་རང་གྲོལ་གྱིས་གསོལ་བ་འདེབས་པ་ལེགས་སོ། །སྔོན་བུད་མེད་ཞིག་གི་བུ་བཙའ་ཁར་ཁྱོ་ག་གྲོང་གཞན་ཞིག་གི་ནང་དུ་ཆང་འཐུང་དུ་སོང་ངོ་། །བུད་མེད་ཀྱིས་བུ་བཙས་པའི་དུས་ལ་བབ་ཚེ་སྒོ་མནན་ནས་བུ་བཙས་པའི་དུས། ཁྱོ་ག་ཆང་གིས་བཟིས་ནས་ཡོང་སྒོ་ཕྱེ་ཟེར་བ་བུད་མེད་ཀྱིས་བུ་བཙས་པས་ཅུང་ཞིག་སྒོ་འབྱེད་མི་ནུས་པར་གདའ་བྱས་པས། དེར་ཁྱོ་བོ་ཁྲོས་ནས་སྒོ་བཅག་ནས་ནང་དུ་འོངས། ཁྱོད་ཀྱིས་ང་ལ་སྒོ་མི་འབྱེད་ན་འདི་དགོས་ཟེར། བུད་མེད་དེ་བརྡུངས་ནས་འཆི་ཚད་པ་བྱས། བུ་བཙས་པ་དེ་ཡང་བླངས་ནས་བསད་དེ་མའི་ཁ་ནང་དུ་བརྫང་ངོ་། །བུད་མེད་དེས་མ་ཟོས་པས། ཡང་བུའི་ཤ་དེ་གཏུབས་བཅད་མྱག་མྱོག་ཏུ་བཏང་ནས་ཁར་བརྫངས་ཏེ། ད་མི་ཟ་ན་གསོད་པ་ཡིན་ཞེས་གྲི་ཚད་པས། སྲོག་ལ་འཇིགས་དྲགས་ནས། བུ་དེའི་ཤ་མི་འདོད་བཞིན་དུ་ཟ་དགོས་བྱུང་། དེས་ན་ཆང་འདི་སྨྱོ་ཆུ་དངོས་ཡིན་པས། འཐུངས་ན་དེ་ལྟ་བུའི་ཕུང་ཚབ་ས་ཆེན་པོ་ཡང་བྱེད་ནུས། སྔོན་རྒྱལ་བློ་ན་སྡེ་དང་བཅས་པ་ཆང་གིས་ཕུང་བ་ཞིག །ལྷའི་དབང་པོ་བརྒྱ་བྱིན་གྱིས་གཟིགས་ནས། ཁོང་གི་སྤྲུལ་པ་ལག་ན་ཆང་བུམ་པ་གང་ཐོགས་པ་ཞིག །རྒྱལ་བློན་རྣམས་ཀྱི་ཐད་ཀའི་མདུན་གྱི་ནམ་མཁར་སོང་ནས། ཆང་གི་བུམ་པ་བསྟན་ནས། འདི་ཨེ་ཉོ་བྱས་པས། རྒྱལ་བློན་རྣམས་ཀྱིས་ནང་ན་ཅི་ཡོད་བྱས་པས། སྤྲུལ་པ་ན་རེ། ནང་ན་དོན་ཡལ་ནོར་ཡང་ཟད་པར་བྱེད་ཅིང་། རང་གཞན་ཐམས་ཅད་འཕུང་བར་བྱེད་པའི། དུག་ཆུ་ངར་མ་ལྟ་བུའི་མིང་ལ་མྱོས་འགྱུར་གྱི་ཆང་ཞེས་བྱ་བ་དེ་ཡོད་བྱས་པས། རྒྱལ་བློན་སྡེ་དང་བཅས་པས་ཆང་གི་ཉེས་དམིགས་ཤེས་ནས་དུག་བཞིན་སྤངས་པས་རྒྱལ་ཁམས་ཐམས་ཅད་བདེ་བར་གྱུར། ཡང་སྔོན་རྐུན་མ་གཉིས་གྱིས་མི་ཚང་གཅིག་གི་མཛོད་ཕུག་སྟེ་ནོར་བཙལ་བས། ཆང་བཙགས་རན་པའི་རྫ་མ་གཅིག་དང་འཕྲད་དེ། ཞབས་ནས་བཙགས་ན་ཚོར་གྱི་དོགས་ནས་ཁ་ནས་བཅུས་ནས་འཐུངས་བས་བཟི་ཏེ། གཅིག་ན་རེ། ང་གླུ་ལེན་ཟེར་བ་ལ། གཅིག་པོ་ན་རེ། འདི་ཅི་ཟེར་བདག་པོས་ཚོར་ན་རང་ཅག་གཉིས་ཀ་བསད་ཡོང་ཁ་རོག་པ་སྡོད་བྱས་ཀྱང་མ་ཉན་པར་གླུ་བླངས་པ། ཆང་ཁ་ནས་བཙགས་ན་འདི་འདྲ་ན། །ད་ཞབས་ནས་བཙགས་ན་ཅི་ལྟར་མཆི། ཟེར་ཞིང་བྲོ་འཁྲབས་པས། བདག་པོས་ཚོར་བ་བྱུང་ཡང་ཁྱིམ་བདག་དེ་མི་བཟང་པོ་ཞིག་ཡིན་པས་མ་བརྡུངས་བར་ཆང་ཡང་མཉམ་པོར་འཐུང་སྐད། ཁྱིམ་བདག་དེ་ངན་པ་ཞིག་ཡིན་ན་རྐུན་མ་དེ་གཉིས་ཀྱང་ཆང་གིས་མྱོས་ནས་ཆག་སྒོ་རིན་གྱིས་ཉོས་པ་བྱུང་། ཡང་སྔོན་མི་གཅིག་ཆང་གིས་བཟི་ནས་རྟ་ཡིས་འཕངས་དྲུད་པས་ལུས་ཀུན་དུམ་བུར་ཆད། རྐང་པ་གཡས་ཡོབ་ཆེན་དུ་བཟུང་ནས་རྟ་རང་ཁྱིམ་དུ་ལོག་ནས་བྱུང་སྐད། ཡང་མི་གཅིག་གིས་ཆང་འཐུང་བཟི་ནས་གད་ཁ་ཞིག་ནས་ཆབ་བསང་བྱས་པས་གད་ཁ་ནས་ལྷུངས་རྐེད་པ་ཆག་ནས་ཤི་བ་བྱུང་། ཡང་མི་གཅིག་གིས་ཆང་འཐུང་ནས་བཟི། ཚོང་ཟོང་དངུལ་རྡོ་ཚད་ཅིག་ཡོད་པ་ཡང་སྟོར་སྐད། གཞན་ཡང་ཆང་འཐུང་ན་ཚེ་འདིར་འཕུང་བ་ཙམ་དུ་མ་ཟད། ཕྱི་མར་དམྱལ་བ་ངུ་འབོད་དུ་སྐྱེས་ཤིང་། ཁྱི་དང་སྨྱོན་པའི་ལུས་ཀྱང་མང་པོ་ལེན་པར་གསུངས་སོ། །དེས་ན་ཆང་འདི་ཉེས་པ་ཀུན་གྱི་རྩ་བ་ཡིན་པས། འོ་སྐོལ་རྣམས་ཀྱིས་དུག་ཆུ་ངར་མ་ལྟ་བུར་བལྟས་ནས། རྩྭ་རྩེའི་ཟིལ་པ་ཙམ་ཡང་མི་འཐུང་བར་སྤང་བར་བྱའོ། །སྔོན་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱི་ཞལ་ནས། ཅི་འདྲ་བ་ཡི་ལས་བྱས་པ། །འབྲས་བུ་དེ་འདྲ་སྨིན་པར་འགྱུར་གསུངས་པ་དང་། ཁྱད་པར་དྲི་མི་ཞིམ་པ་བདུག་པ་ལས། སྣ་གཉེར་བ་དང་འཁྱོགས་པོ་སོགས་སྣ་སྐྱོན་ཅན་དང་དྲི་ངན་བྲོ་བ་འོང་བར་གསུངས། དེས་ན་དྲི་མི་ཞིམ་པ་ངན་པ་ཞིག་ལ་སྒོག་པ་དང་ཐ་མ་ཁ་ལས་ཐུ་བ་ཞིག་གཞན་ན་མེད། དེས་ན་ཕྱི་མ་སྣ་སྐྱིན་ཅན་དང་ལུས་ལས་དྲི་ངན་པ་འབྱུང་བར་འདོད་ན་མ་གཏོགས་མི་འདོད་ཕྱིན་ཆད་གདོང་མི་མཛེས་པ་དང་དྲི་ངན་འབྱུང་བས་རྒྱུའི་གཙོ་བོ་འདི་གཉིས་སྤང་དགོས། སྔོན་གྱི་བླ་མ་དམ་པ་འགའ་ཞིག་གིས། ཐ་མ་ཁ་ཡི་དུད་པ་ཕོག་ཚད་ཀྱི་ལྷ་ཀླུ་མི་མ་ཡིན་པ་ཆེས་ཆེར་བརྒྱལ་འགྲོ་ཞིང་། ལ་ལ་གྲིབ་ཕོག་གི་དོགས་ནས་སེམས་མི་དགའ་བར་འགྲོ་ལ། གཞན་ཡང་ཐ་མ་ཁ་ཁོག་ཏུ་སོང་བའི་མི་དེའི་སེམས་འཚུབ། ཆགས་སྡང་ཆེ། རྩ་དབུ་མ་ལ་དུད་པ་ཕོག་པས་འཕོ་བ་བཏབ་ན་ཡང་ཐེབས་དཀའ་བར་གསུངས། ཡང་བླ་མ་ཁ་ཅིག་གི་ཞལ་ནས། དུས་ཀྱི་མཐའ་ལ་འབྱུང་བས་ཐ་ཞེས་བྱ། །ཉེས་ཀུན་གཞི་མ་ཡིན་པས་མ་ཞེས་བྱ། །ཀུན་གྱི་ཁ་རུ་འཐུང་བས་ཁ་ཞེས་ཟེར། །དེ་ཕྱིར་ཐ་མ་ཁ་འདི་སྤང་བར་བྱ། །གསུངས་སྐད། སྔོན་བླ་མ་ཞིག་གི་དྲུང་དུ་བུད་མེད་བདུད་མོ་གཉིས་བྱུང་ནས། འདོད་ལོག་སྤྱོད་དགོས་བྱས་པ་མ་སྤྱད་པས། ཕྱིར་ལོག་པས་ལམ་ཁ་ནས་མངལ་ཁྲག་ས་ལ་ལྷུང་བ་ལ། སྨོན་ལམ་ལོག་པ་འདི་ལྟར་བཏབ་སྟེ། མི་གཙང་བའི་རྫས་ངན་འདི་བསྐལ་པ་སྙིགས་པའི་ཐ་མ་ལ་ས་གསེབ་ནས་སྒོག་པ་དང་ཐ་མ་ཁ་རུ་སྨིན་ནས། དེ་ཁ་ལ་རེག་ཚད། གྲིབ་ཀྱི་ནོན་ནས་བསམ་པ་ངན་དུ་སོང་། ལས་ངན་སྡིག་པ་བསགས། ཤི་ན་དམྱལ་བར་འགྲོ་བར་གྱུར་ཅིག་སོགས། སྨོན་ལམ་ལོག་པ་མང་པོ་བཏབ་སྐད། དེས་ན་སྒོག་པ་དང་ཐ་མ་ཁ་འདི་གཉིས། མངལ་ཁྲག་མི་གཙང་བ་ལས་བསྐྱེད་པས། ཤིན་ཏུ་མི་གཙང་ཞིང་དྲི་ངན་པ་སྨོན་ལམ་ལོག་པ་ལས་བྱུང་བས། བཀྲ་མི་ཤིས་པའི་རྫས་ངན་ཡིན་པས་བསྟེན་མི་རིགས། སྔོན་དགེ་སློང་ཞིག་གིས་འབྲས་བུ་ཞིག་ཐོབ་ཁར་སྒོག་པ་ཞིག་ཟོས་པས་མ་ཐོབ་པ་བྱུང་། སྔོན་འདས་ལོག་ཁ་ཅིག་དམྱལ་བར་ཕྱིན་དུས། ཐ་མ་ཁ་འཐུང་མཁན་མང་པོ། དམྱལ་བ་མེ་མདག་དུད་པའི་ཚལ་སོགས་སུ་སྐྱེས་ནས་སྡུག་བསྔལ་མྱོང་བ་མཐོང་བ་བྱུང་། འཇིག་རྟེན་པའི་ཁ་གཏམ་ལ་ཡང་། དུད་འཐེན་དམྱལ་བའི་གཏིང་དུ་སྐྱེ། །དུད་སྒྲོན་དེ་ཡི་འཁོར་དུ་སྐྱེ། ཟེར་བ་ཡང་མ་གོ་འམ། དེས་ན་ཐ་མ་ཁ་དང་སྒོག་པ་བསྟེན་ན་ཉེས་དམིགས་དེ་དང་གཞན་ཡང་མང་པོ་ཡོད་པས། ཁྱིམ་པ་ཕོ་མོ་སྤྱི་དང་། ཁྱད་པར་རབ་བྱུང་དགེ་སློང་རྣམས་ཀྱིས་དུག་བཞིན་དུ་སྤང་བར་བྱའོ། །སྔོན་མཛའ་བོའི་བུ་མོ་ཞེས་བྱ་བརྒྱ་མཚོར་རིན་པོ་ཆེ་ལེན་དུ་འགྲོ་བར་ཆས་པས། མས་འགྲོར་མ་བཅུག་པར་ལམ་བཅད་ནས་ཉལ་བའི་མགོ་རྡོག་པས་ཕུད་ནས་སོང་། རྒྱ་མཚོར་གྲུ་བཏང་ནས་ཕྱིན་པས་གྲུ་ཞིག །ཚོང་པ་མང་པོ་རྒྱ་མཚོར་ནུབ་ནས་ཤི། མཛའ་བོའི་བུ་མོས་ཤིང་ཚལ་ཞིག་ལ་འཇུས་ནས་རྒྱ་མཚོའི་མཐར་ཕྱིན་པའི་སྐབས་ཤིག་གྲོང་ཁྱེར་ཞིག་མཐོང་ནས་སོང་། ལྕགས་ཁང་ཞིག་ཏུ་ཕྱིན་པས་གཤིན་རྗེ་རྣམས་ཀྱིས་སྒོ་བཅད་དོ། །དེར་བལྟས་ཚེ་མ་ལ་གནོད་པ་བྱས་པའི་མི་གཅིག་གི་མགོ་ལ་ལྕགས་ཀྱི་འཁོར་ལོ་མེ་འབར་བ་འཁོར་ནས་ཀླད་ཁྲག་འཐོར་བཞིན་སྡུག་བསྔལ་མྱོང་བ་ཞིག་མཐོང་ངོ་། །དེ་ནས་འཁོར་ལོ་དེ་འཕགས་ནས་བྱུང་། མཛའ་བོའི་བུ་མོའི་མགོ་ཐོག་ཏུ་བབས་ནས་དྲག་ཏུ་འཁོར་བས་མགོ་བོ་གས་ཀླད་ཁྲག་ཐོན། བཟོད་གླགས་མེད་པའི་སྡུག་བསྔལ་ཆེན་པོ་བྱུང་ནས། འདི་ལྟར་ཕ་མ་ལ་གནོད་པ་བྱས་པ་རྣམས་སྙིང་རེ་རྗེ། དེ་རྣམས་ཀྱི་སྡུག་བསྔལ་བདག་གིས་བཟོད་པར་བྱ་ཡི་དེ་རྣམས་འདིར་མི་འོང་བར་གྱུར་ཅིག །བྱས་པས་ལྕགས་ཀྱི་འཁོར་ལོ་ཡར་ནམ་མཁའ་ལ་འཕགས་སོ། །ཚེའི་དུས་བྱས་ནས་སུམ་ཅུ་རྩ་གསུམ་གྱི་ལྷ་གནས་སུ་སྐྱེས། ཡང་སྔོན་རྣ་བ་བྱེ་བ་རི་རྒྱ་མཚོར་རིན་པོ་ཆེ་ལེན་དུ་འགྲོ་ཁར་མས་བུ་དང་གསོན་པོར་ནམ་ཞིག་འཕྲད་ན་བྱས་ངུས་པས། བུའི་བསམ་པ་ལ་མ་འདིས་ང་འགྲོ་ཁར་བཀྲ་མི་ཤིས་པ་བྱས་སོ་སྙམ། ཁྲོས་ནས་མ་ལ་ཁྱོད་ངན་སོང་ལ་ཅིའི་ཕྱིར་མི་བལྟ་ཞེས་ཚིག་ངན་སྨྲས་ནས་སོང་། རྒྱ་མཚོར་ཞུགས་ནས་ནོར་བུ་བླངས། རྒྱ་མཚོའི་འགྲམ་དུ་ཚུར་ཐོན་ནས། ཉིན་གཅིག་ཚོང་བས་བསྐྱུར། ལམ་སྟོར་ནས་སོང་སོང་བས་ངན་སོང་གི་གནས་མང་པོ་མཐོང་བ་བྱུང་། ཡང་སྔོན་བྱིས་པ་གཞོན་ནུ་གཅིག་མ་ལ་ཁྲོས་ནས། སྡང་མིག་བལྟས། ཚིག་ངན་མང་པོ་སྨྲས་པས། ཚེ་ཡང་རིང་པོ་མ་ལོན་པར་ཤི་ནས་དམྱལ་བའི་གནས་སུ་སྐྱེས་སོ། །སྡང་མིག་བལྟས་པའི་རྣམ་སྨིན་གྱིས་གཤིན་རྗེ་རྣམས་ཀྱིས་བཟུང་ནས་དཔྲལ་བའི་མིག་བྱུང་། ཚིག་ངན་སྨྲ་བའི་རྣམ་སྨིན་ལ་ལྕེ་ལྐོག་མའི་འོག་ནས་མར་བཏོན་ས་ལ་བརྒྱངས་ནས་སྟེང་དུ་ལྕགས་ཀྱི་ཕུར་བ་འདོམ་གང་ཙམ་བཏབ་ནས་སྡུག་བསྔལ་མྱང་དུ་བཅུག་སྐད། དེ་བཞིན་དུ་དྲིན་ཅན་གྱི་ཕ་མ་གཉིས་ལ་གནོད་པ་ཅུང་ཟད་རེ་བྱས་ན་ཡང་། ཚེ་འདིར་ཚེ་ཐུང་ནད་མང་། གཏམ་ངན་འབྱུང་། དོན་མི་འགྲུབ། ཤི་ན་ངན་སོང་དུ་སྐྱེས་ནས་སྡུག་བསྔལ་ཡུན་རིང་མྱོང་དགོས་པས། དེས་ན་འོ་སྐོལ་རྣམས་ཀྱིས་དྲིན་ཅན་གྱི་ཕ་མ་ལ་གནོད་པ་ཅུང་ཟད་ཙམ་བྱེད་མི་རུང་། གལ་ཏེ་བྱས་སོང་ན་ཡང་། དེ་མ་ཐག་བཤགས་པ་བྱས། ཕྱིན་ཆད་དེ་འདྲ་མི་བྱེད་པའི་སྡོམ་སེམས་བྱེད་པ་གཅེས། སྔོན་མི་གཅིག་ཆུ་ཆེན་པོ་ཞིག་གིས་ཁྱེར་ནས་འགྲོ་བ། རི་དྭགས་རུ་རུ་བྱ་བས་མཐོང་ནས་རྒྱབ་ཏུ་བསྐྱོན་ཏེ་ཚུར་སྐམ་དུ་བླངས་ནས། ནགས་ཁྲོད་འདིར་ང་ལྟ་བུའི་རི་དྭགས་འདུག་ཞེས་སུ་ལ་མ་སྨྲ་བྱས་ཀྱང་། མི་ངན་ཁྲེལ་མེད་དེས་ཡུལ་དུ་སོང་ནས་རྒྱལ་པོ་ལ་ཞུས། དམག་དྲངས་ནས་འོངས། མི་དེས་རྒྱལ་པོ་ལ་ལག་བརྐྱངས་ནས་རི་དྭགས་དེ་བསྟན་པའི་ཚེ། ལག་པ་མཁྲིག་མའི་མཚམས་ནས་ཆད་དེ་ས་ལ་ལྷུང་བར་གྱུར། དེ་ནས་ཤི་ནས་དམྱལ་བར་སྐྱེས། ཡང་སྔོན་མི་ཞིག་ཁྲོན་པ་ལྟ་བུའི་ནང་ན་ཆུ་ཡོད་པ་མཐའ་རིས་བསྐོར་ནས་འགྲོ་ས་མེད་པ་ཞིག་ཏུ་ལྷུངས་པ། སྦྲེའུ་ཞིག་གིས་མཐོང་སྙིང་རྗེ་ནས་མར་སོང་རྒྱབ་ཏུ་ཁུར་ནས་རི་ཁར་བཏོན་ནས། མི་དེ་ལ་ང་ངལ་དུབ་འདུག་པས་གཉིད་དགོས། ཁྱོད་ཀྱིས་ང་གཅན་གཟན་གཞན་གྱིས་འཚེ་བ་མེད་པར་སྲུངས་བྱས་གཉིད་པས། མི་ངན་དེས་སྤྲེའུའི་དྲིན་བརྗེད་ནས། ད་འདི་བསད་ནས་ཤ་ཟ་སྙམ་ངན་སེམས་སྐྱེས། རྡོ་ཆེན་པོ་ཞིག་བཏེགས་ནས་བརྒྱབ་པས་མ་ཕོག་པར་ས་ལ་བརྒྱབ་པའི་སྒྲ་སྤྲེའུས་ཚོར་ནས། དགྲ་གཞན་ཞིག་བྱུང་ངམ་སྙམ། ཕར་མཆོངས་ཏེ་ཚུར་བལྟས་པས་ཁོ་ཡིན་པར་ཤེས་སོ། །མི་དེས་དྲིན་ལན་ལོག་པར་འཇལ་བའི་རྣམ་སྨིན་གྱིས་ཡུལ་ལ་ཡང་མ་ཕྱིན་པར་ལམ་བར་ནས་མཛེ་ནད་ཀྱིས་ཐེབས་རྐང་ལག་ཆད་ནས་ཡུན་རིང་སྡུག་བསྔལ་མྱངས་པའི་མཐར་ས་གས་ནས་མགོ་བོ་ཐུར་དུ་བསྟན་ནས་དམྱལ་བར་ལྷུང་ངོ་། །དེས་ན་ཕན་པའི་ལན་དུ་དེ་འདྲའི་གནོད་པ་གཏན་ནས་བྱེད་མི་རུང་། སྔོན་རྒྱལ་པོ་ཞིག་གི་གཡོག་མོས་ཁྱི་རྣམས་དུས་རྟག་ཏུ་བཏགས་ནས་ལྟོ་ཡང་མི་སྟེར་བར། ཁྱི་ཡི་ལྟོ་སྐལ་ཕྱེད་ལྐོག་ནས་བཙོངས་ནས་རྒྱན་ཆ་འདྲ་ཉོས། ཁྱི་གཅིག་ཙམ་ཞིག་ལྟོགས་གྲིར་འཆི་རུ་བཅུག་པའི་རྣམ་སྨིན་གྱིས། གཡོག་མོ་དེ་ཤི་ནས་དམྱལ་བའི་བར་ལམ་ཞིག་ན་ཁྱི་མོ་ཞིག་ཏུ་སྐྱེས། ཚེར་ཕུང་དམར་པོ་ཞིག་ལ་ལྕགས་ཐག་ཀྱང་དམར་པོ་ཞིག་གིས་དུས་རྒྱུན་དུ་བཏགས་པས་ཁ་ནས་མེ་དམར་པོ་འབར་ཞིང་ལྟོགས་སྐོམ་གྱིས་གདུངས་ནས་སྡུག་བསྔལ་བཟོད་གླགས་མེད་པ་མྱངས། སྔོན་ཚོང་དཔོན་གཅིག་གིས་བོང་བུ་ཞིག་དེད་ནས་ཚོང་ལ་སོང་བས། ཁལ་ལྕི་བས་བོང་བུ་འགྲོ་རྒྱུ་ཆེན་པོ་མ་བྱུང་བ་ལ་ཁོ་ཁོང་ཁྲོ་ལངས་ནས། དབྱུག་པ་ཞིག་གིས་མང་པོ་བརྡུངས་བའི་རྣམ་སྨིན་གྱིས། ཤི་ནས་དམྱལ་བའི་གནས་སུ་སྐྱེས། གཤིན་རྗེ་སྐྱེས་བུ་མདོག་མི་སྡུག་པ་སྙིང་རྗེ་མེད་པ་ཁྲོ་ཞིང་གཏུམ་པ་ཞིག་གིས་མི་དེ་བཟུང་ཁ་སྦུབ་ཏུ་བསྒྱེལ་ནས། ལྕགས་ཀྱི་དབྱུག་པ་གྲུ་བཞི་པ་ཞིག་གིས་བརྡུངས་ནས་སྡུག་བསྔལ་ཆེན་པོ་བྱུང་ངོ་། །དེ་བཞིན་དུ་ཁྱི་ལ་ལྟོ་མ་བྱིན་པ་དང་བོང་བུ་སོགས་སྒོ་ཕྱུགས་ལ་བརྡུངས་ན་ཉེས་དམིགས་དེ་འདྲ་བ་འབྱུང་བས། དེས་ན་ཁྱེད་ཁྱིམ་པ་རྣམས་ཀྱིས་ཁྱིའི་ནངས་ནུབ་ཀྱི་ལྟོ་ཆག་ཏུ་འཇུག་མི་རུང་། བོང་བུ་རྟ་གླང་མཛོ་གཡག་སོགས་ལ་ཁལ་ལྕི་མོ་བཀལ་ནས་བརྡེག་རྡུང་བྱེད་མི་རུང་། སྔོན་ཁྱིམ་བདག་གི་བུ་དགའ་བའི་བློ་གྲོས་དང་། ཁྱིམ་བདག་གི་བུ་མོ་དཔལ་གྱི་འོད་ཟེར་ཞེས་བྱ་བ་གཉིས། གཅིག་ལ་གཅིག་ཆགས་ནས་ཉིན་ཡང་མཉམ་དུ་བསྡད། མཚན་ཡང་ལྷན་དུ་ཉལ་བ་ལས། དུས་ནམ་ཞིག་གི་ཚེ་བུ་མོ་དེ། ཕ་མས་ཁྱིམ་ཐབས་གཞན་ཞིག་ལ་བཏང་བས། ཁྱེའུ་དེ་བུ་མོ་དེ་ལ་ཆགས་བཞིན་དུ་ཤི་བས། བུ་མོ་དེའི་མངལ་གྱི་སྲིན་བུར་སྐྱེས་སོ། །བུ་མོ་དེའི་མངལ་ན་ནས། སངས་རྒྱས་འཁོར་བཅས་གདན་དྲངས་ནས། བུ་མོ་འདི་ནད་འདི་ལྟ་བུས་མནར་བ་ལས་ཅི་འདྲ་ཞིག་ཡིན་ནམ་ཞེས་སངས་རྒྱས་ལ་ཞུས་པས། སངས་རྒྱས་ཀྱིས་བཀའ་བསྩལ་པ། ཁྱིམ་བདག་གི་བུ་དགའ་བའི་བློ་གྲོས་དེ། བུ་མོ་འདི་ལ་ཆགས་བཞིན་དུ་ཤི་བ་དེ། སླར་བུ་མོ་འདིའི་མངལ་གྱི་ནང་གི་སྲིན་བུར་སྐྱེས་ཏེ། མངལ་ན་བར་གྱུར་ཏོ། །སྐྱེ་བ་འདིར་མ་ཟད་སྐྱེ་བ་ལྔ་བརྒྱའི་བར་དུ་གང་དུ་སྐྱེས་པ་དང་། བུ་མོ་འདིའི་མངལ་གྱི་སྲིན་བུར་སྐྱེ་བར་འགྱུར་རོ། །གཞན་ཡང་དམྱལ་བ་སོགས་སུ་སྐྱེས་ནས་ཀྱང་སྡུག་བསྔལ་ཡུན་རིང་མྱོང་བར་འགྱུར་གསུངས། སྔོན་བུད་མེད་ཅིག་འཆི་ཁར་བུ་གཅིག་ཡོད་པ་ལ་ཆགས་ཞེན་དྲག་པོ་སྐྱེས་ནས་ཤི་བས་དེ་ཡི་གོས་ཀྱི་གོང་བའི་ཤིག་ཏུ་སྐྱེས་པ་བུ་ཡིས་མ་ཡིན་པར་མ་ཤེས་པར་བླངས་ནས་སེན་མོའི་བར་དུ་བཅར་ནས་བསད་ཀྱང་། ད་དུང་ཆགས་ཞེན་མ་ཆོད་པར་བུ་ཡི་ལུས་ཀྱི་ཤིག་ཏུ་སྐྱེས་ནས་ཡང་ཡང་བསད་ནས་སྡུག་བསྔལ་མྱངས། སྔོན་དགོན་པའི་ཇ་མ་ཞིག་དགེ་འདུན་པའི་ཇ་ཐུག་ལ་ཆགས་བཞིན་དུ་ཤི་ནས། དགེ་འདུན་པ་རྣམས་ལ་ཇ་ཐུག་བསྐོལ་སྣོད་རྡོ་ལས་གྲུབ་པ་ཞིག་ཡོད་པའི་མཐིལ་གྱི་རྡོ་གསེབ་ཏུ་སྦལ་བ་ཞིག་ཏུ་སྐྱེས། མེ་བཏང་བ་དང་ཚ་ནས་སྐད་འདོན། མེ་བཞག་པ་དང་སྐད་མི་གྲག་པ་དེ་གྲྭ་པ་གཞོན་ནུ་རྣམས་ཀྱིས་རྒན་པ་ལ་དྲིས་པས། རྒན་པ་ཁ་ཅིག་ན་རེ། སྔོན་ནས་འདི་འདྲ་ཡོད། རྡོ་གསེབ་དུ་ཆུ་སོང་བ་མིན་ནམ་ཟེར།
་ཉིན་གཅིག་རྡོ་སྣོད་དེ་སྐད་ཆེན་པོ་དང་བཅས་གས་ནས་སོང་བ་བལྟས་ཚེ། མཐིལ་ནས་སྦལ་བ་རིལ་མ་ཙམ་ཞིག་བྱུང་སྐད། ཡང་སྔོན་དགེ་སློང་ཞིག་ལྷུང་བཟེད་ལེགས་པ་ཞིག་ཡོད་པ་དེ་ལ་ཆགས་བཞིན་དུ་ཤི་ནས་སྦྲུལ་ཞིག་ཏུ་སྐྱེས་ནས་ལྷུང་བཟེད་ནང་དུ་འཁྱིལ་བ་བཏོན་ནས་འཕངས་པས་ཤི་ནས་དམྱལ་བའི་མེ་ནང་དུ་སྐྱེས། ཡང་དགེ་སློང་ཞིག་སྣམ་སྦྱར་ལེགས་པོ་ཞིག་ཡོད་པ་ལ་ཆགས་བཞིན་དུ་ཤི་བས་བྱི་ལ་ཞིག་ཏུ་སྐྱེས། སྣམ་སྦྱར་བར་དུ་བསྡད་སྐད། དེས་ན་བུ་དང་ཆུང་མ་ཟས་གོས་ནོར་རྫས་གང་ལ་ཆགས་རུང་ལུས་ངན་པ་བླངས་ནས་སྡུག་བསྔལ་མྱོང་བས། གང་ལ་ཡང་ཆགས་ཞེན་སྐྱེ་མི་རུང་། སྔོན་སངས་རྒྱས་འོད་སྲུང་གི་བསྟན་པ་ལ་དགེ་སློང་ཁབ་ལེན་དང་སྲན་ཅན་གཉིས་ཀྱི་ཚེ་གང་པོ་ཚུལ་ཁྲིམས་ལེགས་པར་བསྲུངས་ཀྱང་། འཆི་ཁར་དགྲ་བཅོམ་པ་ཞིག་ལ་ཁོང་ཁྲོ་སྐྱེས་ནས་ཤི་བས་གཉིས་ཀ་དམྱལ་བ་མནར་མེད་དུ་ལྷུང་། སྔོན་སངས་རྒྱས་ཀྱི་དུས་སུ་དགེ་སློང་རྒན་པ་ཞིག་ཉེ་གནས་གཞོན་པ་ཞིག་ཡོད་པ་ལ་དུས་རྒྱུན་དུ་ཚིག་པ་ཟ་ཞིང་། ཁྱད་པར་ཉིན་གཅིག་ཁོང་ཁྲོ་ཆེན་པོ་ལངས་པའི་མཐུས་ལུས་མ་སྤངས་བར་སྐད་ཅིག་དེ་ཉིད་ལ་སྦྲུལ་ཆེན་པོ་ཞིག་ཏུ་གྱུར། ཁྲི་འོག་ཏུ་མར་བབ་སོང་བསྡད་ནས་ཉེ་གནས་བསྒུགས་ནས་གསོད་གྲབས་བྱས་ཚེ། ཉེ་གནས་གྲྭ་པ་གཞོན་པ་དེས་ཤེས་ནས་བྲོས་སོ། །སྔོན་དགེ་ཚུལ་ཞིག་ཀླུ་རྣམས་ལ་ཁྲོས་ནས་སྨོན་ལམ་ལོག་པ་བཏབ་པས། དེ་མ་ཐག་ཡན་ལག་རྣམས་ནས་ཆུ་འཛག་ནས་ཀླུ་རྣམས་ལ་གནོད་པའི་ཀླུ་མ་རུངས་པ་ཞིག་ཏུ་གྱུར། ཀླུ་གཞན་ལ་ཀླད་པའི་ནད་བཏང་ནས་བསད་དོ། །དེས་ན་རང་གཞན་ཐམས་ཅད་འཕུང་བྱེད་ཁོང་ཁྲོ་འདི་ཡིན་པས། དགྲ་ཡི་རྩ་བར་བཟུང་ནས། ཁོང་ཁྲོ་ནམ་བྱུང་ཡང་དེ་མ་ཐག་པང་དུ་དུག་སྦྲུལ་བྱུང་བ་འདོར་བ་ལྟར། རྒྱང་རིང་དུ་དོར་བར་བྱའོ། །སྔོན་བུད་མེད་སེར་སྣ་ཅན་ཞིག་གིས་མཆོད་སྦྱིན་བྱེད་པ་ཕར་ཞོག །གཡོག་པོ་གཡོག་མོ་ལ་ཡང་ལྟོ་མི་སྟེར་གཡོ་སྒྱུ་བྱས། མོ་རང་གིས་གཡོག་པོ་གཡོག་མོ་དང་ལྷན་དུ་ལྟོ་ཟ་དུས། ལྟོ་ཆེན་བོ་མི་ཟ་བའི་ཁུལ་བྱས། དེ་ཡང་མྱུར་དུ་ཟོས་ལངས་ནས་ལས་ཀ་འདྲ་བྱས་ཏེ། གཡོག་པོ་རྣམས་ལ་ཁྱིམ་བདག་མ་ང་རང་གིས་ཀྱང་ལྟོ་ཆེན་པོ་མི་ཟ་ན་ཁྱེད་གཡོག་པོ་རྣམས་ཀྱིས་ལྟོ་ཆེན་པོ་ག་ལ་ཟ་རུང་། ད་མྱུར་དུ་ཟོ་ལས་ཀ་ལ་རྒྱུག་ཟེར། ལྟོ་ཆེན་པོ་མི་སྟེར། བྱིན་པ་དེ་ཡང་བག་ཕབ་ནས་ཟ་ཁོམ་མེད་པར་ལས་ཀ་བྱེད་དུ་འཇུག །དེ་རྣམས་གཞན་དུ་སོང་བ་དང་། མོ་རང་གིས་ལྟོ་ཞིམ་པོ་དང་མང་པོ་བཟོས་ནས་ཡག་ཚད་ཟོས་ནས་བསྡད། གཡོག་པོ་རྣམས་ནང་དུ་འོངས་པ་དང་སྔར་རྒྱུན་ལྟར་མི་ཟ་བའི་ཁུལ་བྱས། ཉིན་གཅིག་འབྲི་འཇོ་བའི་སྒང་ལ། བེའུ་བཏགས་ཡོད་པ་ཤོར་ནས་འོ་མ་བསྒྱེལ་ནས་ས་ལ་བོ་བས། མོ་ཚིག་པ་ཟོས། མགོ་ལ་དབྱུག་པ་རྒྱབ་པས་བེའུའི་མིག་ལ་ཕོག་པས་མིག་ཡ་གཅིག་བཅར། དེ་ནས་བུད་མེད་ངན་མ་དེ་ཤི་ནས། སེར་སྣ་བྱས་པའི་རྣམ་སྨིན་གྱིས་ཡི་དྭགས་སྡོང་དུམ་མེས་ཚིག་པ་བཞིན་མདོག་ནག་པ། སྐྲ་གཟེང་རྒྱུ་མ་སྟོང་པ་སྒལ་ཚིག་ལ་འབྱར་བ། རྐང་ལག་ཕྲ་བ་ཞིག་ཏུ་སྐྱེས། སྔོན་བེའུའི་མིག་བཅར་བའི་རྣམ་སྨིན་གྱིས་མིག་ཡ་གཅིག་ཞར་བ། སྔོན་ཁ་ནས་ངས་ཀྱང་ཟས་ཆེན་པོ་མི་ཟ་ཞེས་རྫུན་བྱས་པའི་རྣམ་སྨིན་གྱིས། ཁ་ཁབ་མིག་ལྟར་ཆུང་ཞིང་མགྲིན་པ་རྟ་རྔ་ཙམ་ཕྲ་བ། ལྐོག་ནས་ཟས་མང་པོ་ཟོས་པའི་རྣམ་སྨིན་གྱིས། མགྲིན་པར་ལྦ་བ་ཆེན་པོ་བྱུང་། མགྲིན་པ་ཕྲ་བས་མགོ་དང་ལྦ་བ་གཉིས་མི་ཐེག་ཅིང་། ལྟོགས་ཤིང་སྐོམས་ནས་སྡུག་བསྔལ་ཆེན་པོ་མྱངས་སྐད། དེས་ན་སེར་སྣ་བྱས་ནས་གཡོག་པོ་གཡོག་མོ་ཚོར་ལྟོ་མ་བྱིན་ན་དེ་འདྲ་ཡོང་བས། འདི་སྐྱེས་ཕོ་མོ་སྤྱི་དང་། ཁྱད་པར་བུད་མེད་རྣམས་ཀྱི་སེམས་ལ་བཞག་འཚལ། སྔོན་ཤཱ་རིའི་བུ་དང་། མོའུ་མགལ་གྱི་བུ་གཉིས་ཁམས་སེང་དུ་མཆིས་པའི་ས་ན། ཡི་དྭགས་མོ་སྔོ་ལ་སྐམ་པ། སྐྲ་འཛིངས་པ། མིག་དམར་ལ་གཡོན་དུ་ཡོ་བ། མཆུ་རིང་ལ་གཡས་སུ་ཡོ་བ། ཁ་ནས་ང་དགོས། མེད་མ་སྦྱིན། སྟེར་ན་ཆེ་བར་འོང་། ཆེས་ཆེར་བྲི་ལ་བྱིན་ཞེས། སྒྲ་རྣམ་པ་ལྔ་བརྗོད་པ། སྐྱི་ཟིང་ངེ་བ་ཞིག་དང་འཕྲང་པས། དེ་སངས་རྒྱས་ལ་ཞུས་པས། བཀའ་བསྩལ་པ། སྔོན་སེར་སྣ་བྱས་པའི་དབང་གིས་ཡི་དྭགས་སུ་སྐྱེས། གཞན་ལ་མིག་གིས་མི་ལེགས་པར་བལྟས་པས་མིག་ཡོ་བ་བྱུང་། སྟེར་ན་ཆེ་བར་འོང་ཞེས་པས་མཆུ་རིང་ལ་ཡོ་བ་བྱུང་། སྔོན་བརྗོད་པའི་བག་ཆགས་ངན་པའི་དབང་གིས་ཁ་ནས་སྒྲ་རྣམ་པ་ལྔ་སྒྲོགས་པ་ཡིན་གསུངས། དེས་ན་ཟས་ནོར་གང་ལ་ཡང་སེར་སྣ་བྱེད་མི་རུང་། སྔོན་བུད་མེད་གཅིག་གིས་གཞན་གྱིས་སྦྱིན་པ་གཏོང་བ་ཞིག་གཏོང་དུ་མ་བཅུག་པར་སྦྱིན་པའི་ཁ་འགེགས་བྱས་པའི་རྣམ་སྨིན་གྱིས། ཤི་ནས་བུད་མེད་ནོར་ཡོད་ཀྱང་དབང་མེད་པ་ཞིག་ཏུ་སྐྱེས་ནས། སྦྱིན་པ་སྣ་གཅིག་གཏོང་རྒྱུའི་སྐལ་པ་མ་བྱུང་། དེས་ན་གཞན་གྱིས་སྦྱིན་པ་གཏོང་བའི་གྲོགས་བྱེད་མ་ནུས་རུང་། སྦྱིན་པའི་ཁ་འགོག་མི་རུང་ངོ་། །སྨྲས་པ། རྣམ་འདྲེན་རྒྱལ་བ་སྟོང་གི་ནང་ནས་ཀྱང་། །པད་དཀར་ལྟ་བུར་བསྔགས་པའི་བཅོམ་ལྡན་འདས། །བདག་གི་སྤྱི་གཙུག་འཁོར་ལོའི་རྒྱ་ན་དུ་བཞུགས། །སྤྱི་བོར་བརྒྱན་ནས་དེ་གསུང་གླུ་རུ་ལེན། །སྔོན་ཚེ་མི་རྣམས་ཚེ་ལོ་བརྒྱ་བའི་དུས། །སྟོན་པ་སངས་རྒྱས་ཞིང་འདིར་བྱོན་པའི་ཚེ། །ཚངས་པས་གསེར་གྱི་འཁོར་ལོ་རྩིབས་སྟོང་དང་། །བརྒྱ་བྱིན་གྱིས་ཀྱང་དུང་དཀར་གཡས་འཁྱིལ་ཕུལ། །འགྲོ་ལ་ཆོས་ཀྱི་འཁོར་ལོ་བསྐོར་དགོས་ཞེས། །རབ་ཏུ་གུས་པས་གསོལ་བ་བཏབ་པའི་ངོར། །ཝ་ར་ཎ་སི་བྱ་རྒོད་ཕུང་པོའི་རི། །ཡངས་པ་ཅན་སོགས་རྒྱ་གར་འཕགས་ཡུལ་ན། །ཕྱོགས་བཅུའི་ཞིང་ཀུན་འོད་ཀྱིས་འགེངས་བཞིན་དུ། །ལྷ་མི་ཡོངས་ལ་ཆོས་འཁོར་བསྐོར་བ་རྣམས། །རྒྱས་པར་ཕྱེ་ན་བསམ་གྱིས་མི་ཁྱབ་ཀྱང་། །བསྡུ་ན་སྡིག་སྤོང་དགེ་སྒྲུབ་གཉིས་སུ་འདུས། །མི་དགེ་བཅུ་པོ་ཆེན་པོ་བྱས་གྱུར་ན། །དམྱལ་བར་སྐྱེ་ཞིང་འབྲིང་ཙམ་བྱས་པ་རྣམས། །ཡི་དྭགས་སྐྱེ་ཞིང་ཆུང་ངུ་ཙམ་བྱས་པ། །དུད་འགྲོའི་གནས་སུ་སྐྱེས་ནས་སྡུག་བསྔལ་མྱོང་། །གལ་ཏེ་ངན་སོང་གསུམ་གྱི་གནས་ངན་ནས། །ཐར་ནས་མི་ཡི་གནས་སུ་སྐྱེས་ན་ཡང་། །སྲོག་གཅོད་བྱས་པས་ཚེ་ཐུང་ནད་མང་ཞིང་། །མ་བྱིན་བླངས་པས་འབྱོར་བ་ཆུང་བར་འགྱུར། །མི་ཚངས་སྤྱད་པས་ཁྱིམ་ཐབས་ཡིད་མི་འོང་། །རྫུན་ཚིག་སྨྲ་བས་གཞན་གྱིས་སྐུར་བ་འདེབས། །ཕྲ་མ་སྨྲ་བས་གཉེན་བཤེས་འབྱེད་པ་མང་། །ཚིག་རྩུབ་སྨྲ་བས་མི་སྙན་གཏམ་ངན་ཐོས། །ངག་འཁྱལ་སྨྲ་བས་ཚིག་ལ་ཡིད་མི་ཆེས། །བརྣབ་སེམས་བྱས་པས་བསམ་པའི་དོན་མི་འགྲུབ། །གནོད་སེམས་བྱས་པས་དགྲ་དང་འཇིགས་སྐྲག་མང་། །ལོག་ལྟ་བྱས་པས་ལྟ་བ་ངན་པར་འགྱུར། །དེ་ཕྱིར་སྟོན་པ་སངས་རྒྱས་གསུང་བཞིན་དུ། །སྲོག་གཅོད་མ་བྱིན་ལེན་དང་མི་ཚངས་སྤྱོད། །རྫུན་དང་ཕྲ་མ་ཚིག་རྩུབ་ངག་འཁྱལ་དང་། །བརྣབ་སེམས་གནོད་སེམས་ལོག་པར་ལྟ་བ་སྟེ། །མི་དགེ་སྡིག་པ་བཅུ་པོ་དུག་བཞིན་སྤོངས། །གཞན་ཡང་རང་གཞན་འཕུང་བྱེད་མྱོས་འགྱུར་ཆང་། །སེམས་ཅན་སྲོག་ལ་འཚེ་བའི་སྡིག་ཟས་ཤ། །ཉེས་ཀུན་གཞི་མ་བཀྲ་མི་ཤིས་པའི་རྫས། །སྒོག་བཙོང་ཐ་མ་ཁ་རྣམས་སྤངས་བར་བྱ། །འཁོར་བ་སྤྱི་དང་ཁྱད་པར་ངན་སོང་རྒྱུ། །ཕ་མ་དྲིན་ཅན་རྣམས་ལ་གནོད་ཅིང་འཚེ། །བྲན་གཡོག་སྒོ་ཕྱུགས་རྣམས་ལ་སྡང་བ་དང་། །ཆགས་སྡང་སེར་སྣ་ལ་སོགས་བྱེད་མི་རུང་། །ཐུབ་པའི་དབང་པོའི་གསུང་རབ་དགོངས་དོན་ལྟར། །མི་དགེ་སྡིག་པའི་ལས་རྣམས་སྤོང་བའི་ཚུལ། །ཀུན་གྱིས་ཚིག་དོན་གོ་སླ་ཡིད་ཆེས་ཕྱིར། །གཏམ་རྒྱུད་མང་པོ་སྦྱར་ནས་བཤད་ཟིན་ཏོ།།
༈ ད་ནི་ཉི་མའི་གཉེན་གྱི་གསུང་བཞིན་དུ། །རྣམ་དཀར་དགེ་བའི་འཆི་མེད་བདུད་རྩི་དེ། །ངོམ་པ་མེད་པ་ཀུན་གྱིས་འཐུང་བའི་ཚུལ། །འདིར་ནི་གསལ་བར་བཤད་ཀྱི་ལེགས་པར་ཉོན། དེ་ཡང་མཉམ་མེད་བུ་རམ་ཤིང་པས་རྣམ་དཀར་གྱི་དགེ་བ་སྒྲུབ་ཚུལ་གསུངས་པ་རྣམས་འདིར་ཀུན་གྱིས་གོ་སླ་བའི་ཕྱིར་གཏམ་རྒྱུད་དང་སྦྱར་ནས་བཤད་པར་བྱ་སྟེ། སྔོན་རྒན་མོ་ཞིག་གིས་སངས་རྒྱས་བཅོམ་ལྡན་འདས་ལ་མར་མེ་ཆུང་ངུ་ཞིག་ཕུལ་བས། སངས་རྒྱས་ཀྱིས་རྒན་མོ་དེ་མ་འོངས་པ་ན་སངས་རྒྱས་མར་མེ་འོད་ཅེས་བྱ་བ་དབང་བཅུ་དང་ལྡན་པ་ཞིག་ཏུ་འགྱུར་ཞེས་ལུང་བསྟན་པ་བྱུང་། གཞན་ཡང་མར་མེ་ཕུལ་ན་ཚེ་འདིར་བགེགས་བར་ཆད་ཞི་བ་དང་འཆི་ཁར་ཤེས་པ་གསལ་བ་དང་། བར་དོར་མུན་པ་མི་འཐིབ་པ་དང་། གལ་ཏེ་མུན་པ་འཐིབས་ཀྱང་འོད་སྣང་བྱུང་ནས་བསལ་ནས་ལམ་རྙེད་པ་དང་། སངས་རྒྱས་མ་ཐོབ་བར་དུ་གང་དུ་སྐྱེས་ཀྱང་གཟུགས་བྱད་མཛེས་པ་དང་། མཐར་ཐུག་མཚན་དཔེས་བརྒྱན་པའི་སྐུ་ཐོབ་པ་སོགས་ཕན་ཡོན་མཐའ་ཡས་པས། དེས་ན་ལྷ་ལ་མར་མེ་འབུལ་བ་ལ་བརྩོན་པར་བྱ། སྔོན་མི་གཅིག་གིས་ཟན་སྣུམ་ཅན་ཞིག་མེ་ཁ་ན་བཞག་པས་སྣུམ་མེ་ནང་དུ་ཐིགས་པ་ལ་རྩེ་མཚར་ལྟ་བུར་ཁ་ནས་བཅོམ་ལྡན་མེ་ལྷ་མཆོད་ཅེས་སྨྲ་བས། མེ་ལྷས་དངོས་གྲུབ་བྱིན་ཏེ། ལོངས་སྤྱོད་དཔག་ཏུ་མེད་པ་བྱུང་བ་དང་། རབ་འཇིགས་ཀྱིས་གསེར་བུམ་པ་གང་རྙེད་དུས། འདིའི་ཐོག་ནས་དཀོན་མཆོག་གསུམ་པོ་ལ་ལན་ཅིག་མཆོད་པ་ཞིག་འབུལ་སྙམ་པའི་བསམ་པ་ལེགས་པོ་ཞིག་སྐྱེས་པ་བྱུང་། ཕྱིས་མཆོད་པ་འབུལ་རྒྱུ་མ་བྱུང་ཡང་། ལན་ཅིག་བསམ་པ་བཟང་པོ་རེ་སྐྱེས་པའི་མཐུས། ཚེ་རབས་མང་པོར་གསེར་ལ་སོགས་རིན་པོ་ཆེ་ལ་ལོངས་སྤྱད་རྒྱུའི་སྐལ་བ་བྱུང་། དཀོན་མཆོག་མཆོད་ཅེས་ཁ་ནས་འདོན་རྒྱུ་བྱུང་བ་དང་། མཆོད་སྙམ་པའི་བསམ་པ་རེ་སྐྱེས་ན་ཡང་ཕན་ཡོན་དེ་ལྟ་བུ་བྱུང་ན། སྙིང་ཐག་པ་ནས་དཀོན་མཆོག་མཆོད་ན་ཕན་ཡོན་རྒྱ་ཆེན་པོ་འབྱུང་བ་སྨོས་ཅི་དགོས། དེས་ན་འོ་སྐོལ་རྣམས་གྱིས་སྤོས་མར་མེ་ཞལ་ཟས་ལ་སོགས་ཀྱིས་དཀོན་མཆོག་མཆོད་པ་ལ་ཡང་བརྩོན་པར་བྱའོ། །སྔོན་སངས་རྒྱས་གཞན་གྱིས་མི་ཐུབ་པའི་དུས་སུ། དགེ་སློང་ཆོས་སྨྲ་བ་དེས་པ་ཞེས་བྱ་བ་ལ། ཡུལ་དེའི་རྒྱན་པོ་རྒྱལ་བ་པོ་ཞེས་བྱ་བས། གདུགས་དང་མཆིལ་ལྷམ་བླ་གོས་མགྲོན་བུ་ལྔ་ཕུལ་ནས་སྨོན་ལམ་བཏབ། དགེ་སློང་དེས་ཀྱང་ཡོན་བསྔོ་བ་བྱས་ནས། མི་དེ་ཡུལ་དུ་འོང་བས་ཆུའི་ཁྲོན་པའི་ནང་ནས། གསེར་དངུལ་བརྡོལ་ནས། ཆུ་བུམ་ཆེན་པོ་ཞིག་གི་ལྔ་ཙམ་ལེན་རྒྱུ་བྱུང་། དེ་ནས་ཀྱང་མཆོད་སྦྱིན་རྒྱ་ཆེན་པོ་བྱས་པས། ཡུལ་དེའི་རྒྱལ་པོར་གྱུར། དེ་ནས་སྔར་གྱི་དེ་བས་ཀྱང་མཆོད་སྦྱིན་རྒྱ་ཆེན་པོ་བྱས་པས་ཤི་ནས། གཞན་འཕྲུལ་དབང་བྱེད། འཕྲུལ་དགའ། དགའ་ལྡན། སུམ་ཅུ་རྩ་གསུམ་རྣམས་ཀྱི་རྒྱལ་པོ་བྱེ་བ་ཕྲག་དུ་མར་བྱས། དེ་ནས་མིའི་རྒྱལ་པོ་བསོད་ནམས་ཞེས་བྱ་བ་བཙས་པའི་ཚེ། ལྷའི་རིན་པོ་ཆེའི་ཆར་པུས་མོ་ནུབ་པ་བབ་ཅིང་། དབང་ཆེ་བར་གྲགས་པ། བསམ་པ་ཙམ་གྱིས་དགོས་འདོད་ཐམས་ཅད་ཆར་བཞིན་འབབ་པར་གྱུར། མཐར་རྒྱལ་བ་ཤཱཀྱ་ཐུབ་པར་གྱུར་ཏོ། །སྔོན་ཚེ་དང་ལྡན་པ་ཀ་ཏ་ཡ་ནའི་བུ་ཆེན་པོ་འཁོར་ལྔ་བརྒྱ་དང་བཅས་པ་ལ། བྲམ་ཟེའི་བུ་མོ་སྐྲ་ཅན་གྱིས། མ་ལ་རང་གི་སྐྲ་བཅད་ནས་བཙོང་དུ་བཅུག་ནས། ཀརྴ་པ་ཎི་ལྔ་བརྒྱ་ཁུགས་པས། འཚོ་བ་སྦྱར་ནས་དྲངས་པས། རིང་པོ་མ་ལོན་པར། བུ་མོ་དེ་རྒྱལ་པོ་གཏུམ་པོ་རབ་སྣང་གི་བཙུན་མོར་བླངས། མིང་ལ་བཙུན་མོ་ཞི་བ་ཞེས་བྱ་བར་གྲགས། དཔལ་འབྱོར་ཆེན་པོ་དང་ལྡན་པར་གྱུར། མ་དེ་ལ་རྒྱལ་པོས་གསང་བའི་རྒྱན་ལྔ། ཕྱི་རོལ་གྱི་རྒྱན་བརྒྱད། གྲོང་ཁྱེར་མཆོག་ལྔ་བྱིན་པས་བདེ་ཞིང་སྐྱིད་པར་གྱུར། སྔོན་བྲམ་ཟེ་བཟའ་མི་གཉིས་ཀྱིས། རང་སངས་རྒྱས་ཤིག་ལ་ཆོས་སྟོན་ཞིག་དྲངས་པས། དེའི་བསོད་ནམས་ཀྱིས་ཚེ་དེ་ཉིད་ལ་ཞིང་གི་སྟེང་དུ་གསེར་གྱི་སྙེ་མ་འཁྲུངས་ནས། ཚེ་གང་པོ་བདེ་སྐྱིད་ཚད་མེད་པ་བྱུང་། སྔོན་བྱིས་པ་གཅིག་གིས་སངས་རྒྱས་ལ་ས་ལག་པ་གང་ཕུལ་བས། འཛམ་གླིང་ཕྱེད་དབང་བའི་ཆོས་རྒྱལ་མྱ་ངན་མེད་ཅེས་བྱ་བར་གྱུར། རྒན་མོ་ཅིག་གིས་འཕགས་པ་ཀ་ཏ་ཡ་ན་ལ། ཆུ་ལྷུང་བཟེད་གང་དྲངས་པས། སུམ་ཅུ་རྩ་གསུམ་གྱི་ལྷ་གནས་སུ་སྐྱེས། སྔོན་མ་བཟང་མོ་དང་། བུ་གེ་སར་གཉིས་ལ་རྒྱགས་ཆད་ནས་ཡོད་པའི་སྐབས་ཤིག་དགེ་སློང་བསོད་སྙོམས་པ་ཞིག་བྱུང་བ་ལ་འབྲས་ཕུལ་གང་ཡོད་པ་དེ་འདྲེན་སྙམ་ཟངས་སུ་བཙོས་པས་མང་དུ་འཕེལ་བ་བྱུང་། དེ་དྲངས་པས་བསོད་ནམས་ཆེན་པོ་སྐྱེས་ཏེ། གེ་སར་ཤར་གྱི་ནགས་ཁྲོད་དུ་ཕྱིན་པས་ཅི་བསམ་འགྲུབ་པའི་ལྷ་མ་རྙེད། ནུབ་ཀྱི་ནགས་ཁྲོད་དུ་ཕྱིན་པས་ལྷ་སྨན་གྱི་འཚོ་བའི་གཡང་རྐྱལ་བྱིན་པ་ཁྱེར་འོང་། གཡང་རྐྱལ་ནས་ཟས་ཕུན་སུམ་ཚོགས་པ་བྱུང་བ་མ་ལ་བྱིན། མ་བུ་གཉིས་པོ་སྐྱིད་པོ་བྱུང་། བྲམ་ཟེའི་བུ་མོ་ཞིག་གིས་དགེ་སློང་ཞིག་ལ་ཁབ་ཅིག་ཕུལ་བས་འཕགས་པ་ཤཱ་རིའི་བུར་གྱུར། སྐྱུ་རུ་ར་གཅིག་ཕུལ་བས། སྟོང་འཁོར་ལོས་བསྒྱུར་རྒྱལ་དང་འགྲན་བའི་ལོངས་སྤྱོད་ཅན་ཞིག་ཏུ་གྱུར། མི་དབུལ་པོ་གཅིག་གིས་གཞན་ཅི་ཡང་མ་འབྱོར་བར་རྡེའུ་སྤར་གང་རིན་པོ་ཆེ་སྣ་ཚོགས་པར་དམིགས་ནས། དགེ་འདུན་པའི་ཚོགས་གྲལ་དུ་གཏོར་བས་ཕྱིས་མིར་སྐྱེས། སྐྱེས་མ་ཐག་ཏུ་རིན་པོ་ཆེ་སྣ་བདུན་གྱི་ཆར་བབས་ནས་ཁྱིམ་གང་བ་དང་། ཡང་མི་དབུལ་པོ་གཉིས་ཀྱིས། གཞན་གྱིས་དགེ་འདུན་པ་མང་པོ་ལ་མང་ཇ་རྒྱག་པའི་ནང་དུ། འོ་མ་མར་གྱི་འབྲེལ་བ་ཅུང་ཟད་རེ་བཞག་པས། ཕྱིས་འོ་མ་དང་མར་ཁུའི་རྒྱ་མཚོ་ལ་ལོངས་སྤྱད་རྒྱུའི་སྐལ་བ་བྱུང་། སྤྲང་པོ་ཞིག་གིས་དགེ་འདུན་པ་མང་པོ་མཐོང་ནས། སྔ་དྲོ་འདི་རྣམས་མཆོད་རྒྱུའི་སྐལ་བ་རེ་བྱུང་ན་ཨང་སྙམ་པས་བསོད་ནམས་ཆེན་པོ་སྐྱེས་ནས། ཕྱི་དྲོ་དཔོན་པོ་ཞིག་གི་ཚབ་བྱེད་རྒྱུ་བྱུང་ནས། བསམ་པའི་ནང་ལྟར་དགེ་འདུན་པ་རྣམས་མཆོད་རྒྱུའི་སྐལ་བ་བྱུང་། དེ་བཞིན་དུ་དགེ་འདུན་པ་རྣམས་ལ་དངོས་པོ་ཅུང་ཟད་རེས་མཆོད་པ་དང་། མཆོད་སྙམ་པ་རེ་བྱུང་ན་ཡང་ཕན་ཡོན་དེ་ལྟ་བུ་བྱུང་བས། སྙིང་ཐག་པ་ནས་དགེ་འདུན་པ་ལ་བསྙེན་བཀུར་བྱས་མཆོད་ན་ཕན་ཡོན་རྒྱ་ཆེན་པོ་འབྱུང་བ་སྨོས་ཅི་དགོས། དེས་ནའོ་སྐོལ་རྣམས་ཀྱིས་དགེ་འདུན་པ་མང་པོ་ལ་ཇ་ཐུག་དང་འགྱེད་གཏོང་བ་དང་། དེ་འདྲ་མི་ནུས་པ་རྣམས་ཀྱིས་ཀྱང་དགེ་འདུན་པ་བཞི་སྡེ། ཐ་ན་རེ་རེ་ཡན་ཆད་ལ་ཇ་ཕོར་བ་གང་རེ་གཙང་མ་བྱས་འདྲེན་པ་སོགས་ཆེ་འབྱོར་ཆུང་འབྱོར་གྱི་སྒོ་ནས། དགེ་འདུན་པ་རྣམས་མཆོད་བསྟོད་བཀུར་བ་ལ་བརྩོན་པར་བྱའོ། །སྔོན་བཅོམ་ལྡན་འདས་རྒྱལ་བུ་རྒྱལ་བྱེད་ཀྱི་ཚལ། མགོན་མེད་ཟས་སྦྱིན་གྱི་ཀུན་དགའ་རབ་ན་བཞུགས་དུས། དགེ་སློང་རྣམས་ལ་བཀའ་སྩལ་བ། ཁྱིམ་གང་དག་ན་ཕ་མ་གཉིས་ལ་ལེགས་པར་རི་མོར་བྱེད་པ་དང་། ལེགས་པར་མཆོད་པར་བྱེད་པ་དང་། ལེགས་པར་གཡོག་བྱེད་པའི་ཁྱིམ་དེ་དག་ནི། ཚངས་པ་དང་། སློབ་དཔོན་དང་། སྦྱིན་པའི་འོས་སུ་གྱུར་པ་དང་། མི་དང་ལྷ་དང་ལྡན་པ་ཡིན་ནོ། །དེ་ཅིའི་ཕྱིར་ཞེ་ན། ཕ་མ་གཉིས་ནི་རིག་པའི་སྒོ་ནས། དེ་དག་དང་འདྲ་བའི་ཕྱིར་རོ་ཞེས་ཚིགས་སུ་བཅད་ནས་བཀའ་བསྩལ་པ། ཕ་མ་གཉིས་ནི་ཚངས་པ་སྟེ། །དེ་བཞིན་དང་པོ་སློབ་དཔོན་ཡིན། །བུ་ཡི་ཀུན་སྦྱིན་འོས་གྱུར་པ། །མི་ཡང་ཡིན་ལ་ལྷ་ཡང་ཡིན། །དེ་ཕྱིར་དེ་གཉིས་ཕྱག་གི་གནས། །དྲིལ་བ་དང་ནི་ཁྲུས་རྣམས་དང་། །རྐང་པ་དག་ཀྱང་བཀུར་བ་དང་། །ཡང་ན་ཟས་དང་སྐོམ་རྣམས་དང་། །གོས་དང་མལ་ཆ་སྟན་རྣམས་ཀྱིས། །མཁས་པ་དག་གིས་བཀུར་སྟི་བྱ། །ཕ་མ་དག་ལ་བཀུར་བྱས་པ། །དེས་ན་མཁས་པ་དེ་དག་ནི། །འདིར་ཡང་སྨད་པར་མི་འགྱུར་ལ། །ཤི་ན་མཐོ་རིས་འགྲོ་བར་འགྱུར། །གསུངས་པས། དགེ་སློང་རྣམས་ཀྱི་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །སྔོན་མཛའ་བོའི་བུ་མོས་ཚོང་བྱས། ཉིན་གཅིག་ཀརྴ་པ་ཎི་བཞི། ཉིན་གཅིག་བརྒྱད། ཉིན་གཅིག་བཅུ་དྲུག །ཉིན་གཅིག་སུམ་ཅུ་རྙེད་པ་མ་ལ་བྱིན་པས། ཚེ་དེར་རྒྱ་མཚོའི་གླིང་དུ་ཕྱིན་ནས། གྲོང་ཁྱེར་ཆེན་པོ་བཞི་ལ་རིམ་བཞིན་སོང་ངོ་། །གྲོང་ཁྱེར་གཅིག་ཏུ་སྔོན་ལ་ཕྱིན་པས་ལྷ་མོ་བཞི་འོངས་ནས་སྔོན་ནས་བསུས་ནང་དུ་བོས་ནས་སོང་མཆོད་དོ། །ཡང་གྲོང་ཁྱེར་གཅིག་ཏུ་ཕྱིན་པས་ལྷ་མོ་བརྒྱད་ཀྱིས་མཆོད། ཡང་གྲོང་ཁྱེར་གཅིག་ཏུ་ཕྱིན་པས་ལྷ་མོ་བཅུ་དྲུག་གིས་མཆོད། ཡང་གྲོང་ཁྱེར་གཅིག་ཏུ་ཕྱིན་པས་ལྷ་མོ་སུམ་ཅུས་མཆོད་ནས། དེ་དག་རྣམས་སུ་ལོ་མང་པོའི་བར་དུ་དགའ་མགུར་སྤྱད་ནས་བདེ་སྐྱིད་ཚད་མེད་པ་མྱངས་སོ། །དེ་བཞིན་དུ་ཕ་མ་མཆོད་ན། ཚེ་འདིར་ཡང་ལྷ་མིའི་དཔལ་འབྱོར་མང་པོ་ཐོབ་ཅིང་སྙན་པ་དང་གྲགས་པ་ཆེ། ཤི་ན་ཡང་མཐོ་རིས་ལྷ་མིའི་ནང་དུ་སྐྱེས་ནས་བདེ་ཞིང་སྐྱིད་པར་འགྱུར་བས། དེས་ན་འོ་སྐོལ་རྣམས་ཀྱིས་རྒས་པའི་དྲིན་ཅན་གྱི་ཕ་མ་གཉིས་རྟག་ཏུ་ལྷ་བཞིན་བཀུར་ནས་ཟས་ཞིམ་པོ་གོས་འཇམ་ཡང་གཏམ་སྙན་པོའི་སྒོ་ནས་མཆོད་པར་བྱའོ། །སྔོན་བུད་མེད་ཅིག་གིས་ངན་སློང་ཞིག་ལ་ལྟོ་ཞིག་བྱིན་པས་རིན་པོ་ཆེ་སྣ་ལྔ་ལས་གྲུབ་པའི་ཁང་པ་ཞིག་ཏུ་རོ་བརྒྱ་ལྡན་པའི་ཟས་ཟ་བ་ཞིག་ཏུ་སྐྱེས་པ་དང་། སྔོན་རྫི་བོ་གཅིག་གིས་ཟན་ཞིག་ཟོས་པའི་ལྷག་མ་ཅུང་ཞིག་ཡོད་པ་གྲོག་ཚང་ཞིག་ལ་བཏབ་པས། ཡུལ་གྲུ་ཆེན་པོ་ཞིག་གི་རྒྱལ་པོར་སྐྱེས་པ་དང་། བུད་མེད་ཅིག་གིས་ཁྱི་འཁྱམ་ཞིག་ལ་ལྟོ་ཁྲུ་བཤལ་ཞིག་བླུད་པས། ཤི་ནས་མི་ལུས་གླང་གི་མགོ་ཅན་ཞིག་གིས་བུད་མེད་དེ་ཁྲིད་ནས་དམྱལ་བའི་གནས་སུ་འགྲོ་བའི་ལམ་འོག་ནས་མི་ལུས་ཁྱི་མགོ་ཅན་ཞིག་བྱུང་ནས་གླང་མགོ་ཅན་དེ་ལ་འཛིང་རེས་བྱས་པའི་བར་དེར་བུད་མེད་དེ་ལམ་དཀར་པོ་ཞིག་ལ་ཞུགས་ནས་མཐོ་རིས་སུ་སོང་ངོ་། །གཞན་ཡང་དབུལ་བོ་ལ་ལྟོ་ཟན་ཆང་གཅིག་བྱིན་ཀྱང་མ་འོངས་པ་ན་བརྒྱ་འགྱུར་གྱི་ལོངས་སྤྱོད་འབྱུང་། མྱུར་མོ་བྱས་བྱིན་ན་རང་གི་དོན་གང་ཡིན་ཡང་མྱུར་མོར་འགྲུབ། ཁྱི་སོགས་ཀྱི་འཇིགས་པ་འོང་དུ་མ་བཅུག་ན། ས་གང་དུ་སོང་ཡང་འཇིགས་པ་མི་ཡོང་། རང་གི་ལག་གིས་བྱིན་ན། རང་གི་ལག་ཏུ་ཟས་ནོར་འཇོག་མཁན་མང་པོ་འབྱུང་། དབུལ་པོར་སྦྱིན་པ་བཏང་ན་སངས་རྒྱས་བྱང་སེམས་ཐམས་ཅད་དགྱེས་པས་མཆོད་པའི་མཆོག་ཏུ་འགྱུར། ལྷ་རྣམས་དགའ་ནས་སྲུང་སྐྱོབ་བྱེད། མི་རྣམས་དགའ་ནས་སྙན་པ་དང་གྲགས་པ་ཆེན་པོ་འབྱུང་། དེའི་ཤུགས་ཀྱིས་ནོར་ལོངས་སྤྱོད་གནང་མཁན་དང་འབུལ་མཁན་ཡང་མང་པོ་འབྱུང་། ལྷ་མི་ཐམས་ཅད་ཀྱིས་མཆོད་བསྟོད་བཀུར་ནས་ཚེ་འདིར་ཡང་བདེ་སྐྱིད་སྙན་གསུམ་འབྱུང་། ཕྱི་མར་ལྷ་དང་མིའི་ནང་དུ་སྐྱེས་ན་ཡང་ཕྱུག་པོ་ནོར་ལྡན་གྱི་རིགས་སུ་སྐྱེ། ནོར་ལོངས་སྤྱོད་བསམ་གྱིས་མི་ཁྱབ་པ་འབྱུང་། དེ་དུས་ཀྱང་སྔོན་གྱི་བག་ཆགས་བཟང་པོ་སད་ནས་མཆོད་སྦྱིན་བྱེད་འདོད་འབྱུང་། བྱས་ན་མཐར་ཐུག་སངས་རྒྱས་ཀྱི་གོ་འཕང་ཀྱང་བདེ་བླག་དུ་འཐོབ་པས། ཆོས་བྱེད་ནུས་ན་དབུལ་པོར་སྦྱིན་པ་བཏང་བ་འདི་ཁོ་ནས་ཆོག་འདི་ལས་ལྷག་པའི་ཆོས་གཞན་མི་དགོས། དེས་ན་འོ་སྐོལ་རྣམས་ཀྱིས་དབུལ་པོ་ངན་སློང་ལ་སྦྱིན་པ་གཏོང་བ་ཤིན་ཏུ་གལ་ཆེ་བས་ལག་ལེན་ལ་རྒྱུན་དུ་འདེབས་དགོས། སྔོན་དགེ་སློང་གཅིག་གིས་མཆོད་རྟེན་ཞིག་ལ་ཕྱག་ཅིག་ཕུལ་བས། སངས་རྒྱས་ཀྱི་ཞལ་ནས། དགེ་སློང་འདིའི་ལུས་ཀྱིས་ཅི་ཙམ་ནོན་པ་དེ་ཙམ་གྱིས། འདི་ནས་དབང་ཆེན་གསེར་གྱི་ས་གཞི་ལ་ཐུག་གི་བར་ན་རྡུལ་ཕྲན་ཅི་ཡོད་ཀྱི་གྲངས་ལས་སྟོང་འགྱུར་གྱིས་སྟོང་འཁོར་ལོས་སྒྱུར་རྒྱལ་གྱི་ལུས་ལེན་ཞེས་གསུངས། སྔོན་ཁྱི་ཞིག་ཕག་གིས་བདས་པས་མཆོད་རྟེན་ཅིག་ལ་བསྐོར་བ་ལན་ཅིག་བྱས་པའི་བསོད་ནམས་ཀྱི་མཐུས། མཐར་ཁྱིམ་བདག་དཔལ་སྐྱེས་ཞེས་བྱ་བར་གྱུར་ནས་དགྲ་བཅོམ་པའི་གོ་འཕང་ཐོབ་པར་གསུངས། དེ་བཞིན་དུ་ཕྱག་དང་བསྐོར་བ་བྱས་ན་སྡིག་སྒྲིབ་འདག་པ་སོགས་ཕན་ཡོན་གཞན་ཡང་མང་པོ་ཡོད་པས། དེས་ན་སྐུ་གསུང་ཐུགས་རྟེན་ལ་ཕྱག་བསྐོར་བྱེད་པ་ལ་ཡང་བརྩོན་པར་བྱའོ། །སྔོན་བྲམ་ཟེ་ཞིག་གིས་མཆོད་རྟེན་ཞིག་གི་ཁ་དོག་སེར་པོ་བྱས། དྲི་བཟང་གི་ལག་རིས་སུམ་ཅུ་བྱས་པས། ཕྱིས་སངས་རྒྱས་ཀྱི་དུས་གཅུང་དགའ་བོ་ཞེས་བྱ་བ་སྐུ་ལུས་གསེར་གྱི་མདོག་ལྟ་བུ་མཚན་བཟང་སུམ་ཅུས་བརྒྱན་པ་དེ་བྱུང་། སྔོན་ཕག་ཞིག་ལུས་ལ་འདམ་གྱིས་གོས་པ། མཆོད་རྟེན་ལ་དྲུད་པས་མཆོད་རྟེན་གྱི་གས་ཁ་བསུབས་པས་སུམ་ཅུ་རྩ་གསུམ་གྱི་ལྷའི་གནས་སུ་སྐྱེས། དེས་ན་མཆོད་རྟེན་རྙིང་བ་ལ་ཞིག་གསོ། སྐུ་དཀར་གསོལ་བ་སོགས་བྱས་ན་ཕན་ཡོན་དེ་དང་དེ་འདྲ་གཞན་ཡང་ཡོད་པས། དེ་སེམས་ལ་བཞག་ནས་བརྩོན་པར་བྱའོ། །སྔོན་མི་གཅིག་གིས་ལམ་འཕྲང་དོག་པོ་ཞིག་ན་ཡར་མར་ལ་འགྲོ་བའི་རྐང་པ་ལ་གནོད་པའི་རྡོ་ཞིག་ཡོད་པ་བཏོན་ནས་འཕངས་པས། ཤི་ནས་གཤིན་རྗེ་ཆོས་རྒྱལ་གྱིས་ཡར་བཏང་བས། མི་ཡུལ་དུ་ལོག་མ་ཎི་ཡི་གེ་དྲུག་མ་བགྲངས་པས། སངས་རྒྱས་ཀྱི་ཞིང་ཁམས་ཤིག་ཏུ་སྐྱེས་སྐད། གཞན་ཡང་གྲུ་ཟམ་དང་ལམ་ངན་བཅོས་ན། ཚེ་ལ་བར་ཆད་མེད་པ་དང་། ཚེ་གེགས་འདྲ་བྱུང་བ་རྣམས་ཀྱང་གྲོལ་བས་སྐུ་རིམ་གྱི་མཆོག་ཏུ་འགྱུར། ཕྱི་མར་བར་དོའི་འཕྲང་ལ་བགྲོད་མི་དགོས། བདེ་བའི་ལམ་ལ་ཞུགས་ནས། སངས་རྒྱས་ཀྱི་ཞིང་དུ་འགྲོ་བ་དང་། ས་ལམ་རིམ་གྱིས་བསྒྲལ་ནས། སངས་རྒྱས་ཀྱི་གོ་འཕང་འཐོབ་པའི་སྐལ་བ་ཡོད་པས། དེས་ན་གྲུ་ཟམ་དང་ལམ་ངན་པ་བཅོས་པ་ལ་ཡང་བརྩོན་པར་བྱའོ། །སྔོན་སངས་རྒྱས་འོད་སྲུང་གི་བསྟན་པ་ལ། བྲམ་ཟེ་ཞིག་གིས་བསྙེན་གནས་ཡན་ལག་བརྒྱད་པའི་སྡོམ་པ་བླངས་ནས་བསྲུངས་པས། མི་ཡི་རྒྱལ་པོར་སྐྱེས། རྒྱལ་པོ་དེས་ཀྱང་བསྙེན་གནས་བསྲུངས་པས་ལྷར་སྐྱེས། ལྷ་དེས་ཀྱང་སངས་རྒྱས་ཀྱི་དྲུང་ནས་བསྙེན་གནས་ཡན་ལག་བརྒྱད་པའི་སྡོམ་པ་བླངས་ཏེ། ཆོས་ཉན་པས་རྒྱུན་ཏུ་ཞུགས་པའི་འབྲས་བུ་ཐོབ། སྔོན་གྲོང་དཔོན་ཞིག་གིས་སྲོག་གཅོད་ཀྱི་སྡོམ་པ་ཉིན་གཅིག་ཙམ་བསྲུངས་པས། མཐར་སངས་རྒྱས་ཕན་བཞེད་ཞེས་བྱ་བར་སངས་རྒྱས། སྔོན་བུད་མེད་ཅིག་གིས་རང་གི་ཁྱོ་ག་ཚོང་དུ་སོང་ཤུལ་ནས་སྐྱེས་པ་གཞན་ཞིག་བཙལ་བས། བུས་ངས་ཕ་ཡོངས་ན་བཤད་བྱས་པས། མ་ཚིག་པ་ཟོས་ནས་བུ་ལ་རྐང་ཐོ་བརྒྱབ་པས་བུ་ཤི་བ་བྱུང་། དེ་ནས་ཁྱོ་ག་འོངས་བས་ཤེས་ནས་དགུང་མོ་སང་གི་ད་ཙམ་ཁྱོད་ལ་ངས་སྟེར་རོ་བྱས་པས། བུད་མེད་འཇིགས་ནས་དགུང་མོ་ཆང་ལ་དུག་བཏབ་ནས་བྱིན་པས། ཚོང་པ་དཔོན་གཡོག་བཅུ་ལྷག་ཅིག་སྡེབས་གཅིག་ལ་ཤི་བ་བྱུང་། དེ་ནས་བུད་མེད་རྒས་ནས་འགྱོད་པ་དྲག་པོ་བྱུང་། བླ་མ་ཞིག་ལ་ཞུས་པས། བླ་མ་དེས་རྒན་མོ་ལ་སྨྱུང་གནས་སྲུང་དུ་བཅུག་པས། སྡིག་སྒྲིབ་ཀྱི་དབང་གིས་ཉིན་གཅིག་ལྟོགས་ནས་ཟས་ཟོས། ཉིན་གཅིག་སྐོམས་ནས་ཆང་འཐུང་། ཉིན་གཅིག་ལེགས་པར་བསྲུངས་པས་རྗེས་སུ་ཤི་ནས། སྨྱུང་གནས་ལན་གཅིག་བསྲུངས་པའི་མཐུས་སྡིག་སྒྲིབ་དེ་ཀུན་དག་ནས། རྒྱལ་པོ་ཞིག་གི་བུར་སྐྱེས། དེའི་ཚེ་སྔོན་སྨྱུང་གནས་བསྲུངས་དུས་ལྟོ་ཟོས་པས་མདོག་མི་སྡུག་པར་གྱུར། ཆང་འཐུངས་པས་སྨྱོན་པ་བཞིན་ཤེས་པ་མཐོ་དམན་ཅན་ཞིག་བྱུང་སྐད། དེས་ན་བསྙེན་གནས་དང་། སྨྱུང་གནས་ལན་རེ་ཙམ་བསྲུངས་ན་སྡིག་པ་དག་ཅིང་ལྷ་དང་མིའི་ནང་གི་དྲག་ཤོས་སུ་སྐྱེས་ནས་མཐར་སངས་ཡང་རྒྱ་བས། དེས་ན་ཁྱིམ་པ་ཕོ་མོ་སོགས་ཀྱིས་ཚེགས་ཆུང་དོན་ཆེ་བའི་བསྙེན་གནས་དང་སྨྱུང་གནས་བསྲུང་བ་ལ་ཡང་བརྩོན་པར་མཛོད་ཅིག །སྔོན་ར་ཛ་ཞེས་བྱ་བ། ལས་ཀ་སྐྱབས་འགྲོ། ནོར་དུ་དད་པ། ཟས་སུ་བསོད་སྙོམས་བྱེད་པ་ཞིག་བོད་ཕྱོགས་མདོ་ཁམས་ཡུལ་དུ་ཕྱིན་པས། ཁྱིམ་བདག་གཅིག་ལ་ཟས་བསླངས་པས། མར་ཟན་ཅིག་བྱིན་པ་ཁྱེར་ནས་ཕྱིན་པ་ན། ཁྱི་རྒད་པོ་སྟོབས་མེད་པ་ཞིག་ལམ་ཀའི་བཞི་མདོ་ན་ཉལ་བ་མཐོང་ནས། འདི་མི་ཟས་ལ་བསྟེན་དགོས་པས་ཟ་རྒྱུ་མེད་པ་སྙིང་རྗེ་སྙམ། ཟན་དེ་ཁྱི་ལ་བྱིན་ནས་ཁང་བཟང་ཞིག་ཏུ་ཕྱིན་པས། མི་མང་པོ་ཤི་བ་མཐོང་ནས། རྟོགས་ལྡན་ཨ་ཙ་ར་གསུམ་ཁྲིད་ནས་ཡོང་། བཞི་པོ་དེར་བསྡད་པས་སྲོད་ལ་གདོན་མིག་མང་པོ་ཅན་ཞིག་མངོན་སུམ་དུ་འོངས་ཕུ་བརྒྱབ་ནས་མར་མེ་བསད་པས། རྟོགས་ལྡན་རྣམས་ཀྱིས་གཏོར་རྒྱག་བྱས་ཀྱང་མ་ཐུབ་པར་ཚུར་རྟོགས་ལྡན་ཨ་ཙ་ར་གསུམ་པོ་དུས་གཅིག་ལ་བསད་དོ། །ར་ཛ་ལ་ཁྱོད་བློ་དཀོན་མཆོག་ལ་གཏོད་ངེས་པས་མི་གསོད་ཟས་ཟོ་ཟེར་གདོན་དེ་སོང་། དེའི་ཕྱི་ཉིན་དགེ་སློང་བགྲེས་པོ་ཞིག་ཁྲིད་ནས་འོངས་དེར་བསྡད་པས། སྲོད་ལ་གདོན་བྱུང་ནས་མར་མེ་ལ་ཕུ་བརྒྱབ་པས་གསོད་མ་ནུས། དགེ་སློང་བགྲེས་པོས་སེ་གོལ་ཞིག་གཏོགས་པས། མིག་མང་དེ་གན་རྐྱལ་དུ་འགྱེལ་བ་བྱུང་། དེ་ནས་དམ་ལ་བཏགས་སོ། །སྔོན་རྒྱ་གར་ཤར་ཕྱོགས་ཀ་མ་རུ་བའི་བྱང་ཕྱོགས་ལ་འོ་བར་བ་ཏ་ཞེས་བྱ་བ་ན། གནོད་སྦྱིན་ཨ་ལང་འབར་ཞེས་བྱ་བས་ཞག་རེ་ལ་མི་རེ་ཁྱེར་ནས་ཟ་བ་ལ། ཞག་གཅིག་བྲམ་ཟེའི་བུ་མོ་དགེ་བསྙེན་བདེ་མ་ཞེས་བྱ་བ་ཞིག་ལ་ཟ་རེས་བབས་ནས། དགེ་བསྙེན་བདེ་མ་ལོང་ཁྲིད་དང་འཁར་བ་ལ་བརྟེན་པ་དེས། ལྷ་དཀོན་མཆོག་གསུམ་ལ་སྐྱབས་འགྲོ་བྱེད་ཀྱིན་འཁོར་ཞིང་ཁྲོལ་ཁྲོལ་གནོད་སྦྱིན་གྱི་རྩར་ཕྱིན་པས། གནོད་སྦྱིན་དེས་མེ་དཔུང་ཆེན་པོ་ཞིག་ཏུ་མཐོང་ནས་ཟ་བར་མ་ནུས་སོ། །ཡང་རྒྱ་གར་ཤར་ཕྱོགས་ན། དགེ་སློང་ཞིག་སྐྱབས་འགྲོ་བྱེད་ཅིང་ཡོད་པ་ལ། གཤིན་རྗེའི་ཚོགས་དཔག་ཏུ་མེད་པས་དགེ་སློང་དེ་ཟ་བསམས་ནས་ཕྱིན་པས། དགེ་སློང་གི་རྩར་སླེབས་པ་དང་། བཅོམ་ལྡན་འདས་ཤཱཀྱ་ཐུབ་པར་མཐོང་ནས་ཕྱག་བསྐོར་བྱས་སོ། །ཡང་དགེ་སློང་བགྲེས་གཞོན་གསུམ་ལམ་དུ་སོང་བས། བགྲེས་པ་དེས་སྐྱབས་འགྲོ་བྱེད་ཀྱིན་ཕྱིན། གཞོན་པ་གཉིས་ཀྱིས་ལོང་གཏམ་མང་པོ་ལབ་ཀྱིན་སོང་བས། ཇག་པ་མང་པོ་ཕྲད་པས། ཇག་པ་རྣམས་ན་རེ། དགེ་སློང་བགྲེས་པོ་འདི་ཆོས་པར་འདུག་པས་ཐོངས། གཞོན་པ་གཉིས་མི་ནག་སྐྱ་བོ་དང་ཁྱད་མི་འདུག་པས་ཁྱིགས་ཤིག་ཟེར། བཤའ་ལུག་བཞིན་དུ་བཀྱིགས། སྒོག་པ་བཞིན་དུ་བཤུས། སྙེ་ཕུང་བཞིན་དུ་བརྡུངས། རྐུས་ནོར་བཞིན་དུ་གྲོགས་ཕུག་ཞིག་དུ་སྦས་སོ། །དེ་བཞིན་དུ་སྐྱབས་འགྲོ་བྱས་ན་མི་དང་མི་མ་ཡིན་གྱི་གནོད་པས་མི་ཚུགས་པ་དང་། གཞན་ཡང་སྡིག་སྒྲིབ་འདག་པ། ཉམས་རྟོགས་འཆར་བ། མྱུར་དུ་འཚང་རྒྱ་བ་སོགས་ཕན་ཡོན་གཞན་ཡང་མང་པོ་ཡོང་བས། ནངས་ནུབ་ཀུན་ཏུ་དཀོན་མཆོག་ལ་སྐྱབས་སུ་འགྲོ་བ་ལ་བརྩོན་པར་བྱའོ། །སྔོན་བྷཾ་ག་ལའི་བུད་མེད་ཞིག་གི་ཁྱོ་བོ་ཤི་ནས་ཡི་དྭགས་ཤིག་ཏུ་སྐྱེས། རྟག་ཏུ་ནང་དུ་འོང་བ་ལ། ཡུལ་དབུས་ཀྱི་ཚོང་དཔོན་ཞིག་དེར་འོངས་ནས། སྤྱན་རས་གཟིགས་ཀྱི་སྒོམ་བཟླས་བྱེད་ཀྱིན་བསྡད་པས་ཡི་དྭགས་དེ་ནང་དུ་འོང་མ་ནུས་པས། བུད་མེད་དེས་ཚོང་དཔོན་ལ་སྤྱན་རས་གཟིགས་ཀྱི་སྒོམ་བཟླས་ཞུས་ནས་ཉམས་སུ་བླངས་པས། དེ་ནས་བཟུང་སྟེ་ཡི་དྭགས་དེ་མ་འོང་། བུད་མེད་དེ་ཡང་མཐར་གྲུབ་པ་ཐོབ་པ་བྱུང་། ཡང་ཕྱི་རོལ་བ་མུ་སྟེགས་པ་ཞིག་ལ་མཛེ་བྱུང་ནས། ནང་པ་དང་མཐུན་པའི་བསོད་ནམས་བསགས་སྐྱབས་འགྲོ་དང་བཤགས་པ་བྱས། མ་ཎི་ཡི་གེ་དྲུག་མ་ཚད་མེད་པ་བཞི་དང་སྦྱར་ནས་བཟླས་པས་མཛེ་ནད་ལས་གྲོལ་ནས་ལུས་སྔར་བཞིན་དུ་གྱུར། ད་དུང་ཡང་དེ་བཞིན་དུ་དཀའ་ཐུབ་ཆེན་པོས་སྒྲུབ་པ་རྩེ་གཅིག་ཏུ་བྱས་པས་གྲུབ་པ་ཐོབ་སྟེ་ལུས་མ་སྤངས་པར་མཁའ་སྤྱོད་དུ་གཤེགས་ཞེས་གྲགས་སོ། །སྔོན་རྒྱ་གར་ལྷོ་ཕྱོགས་སུ་བསྟན་པ་དར་བའི་ཚེ། གྲོང་ཁྱེར་ཆེན་པོ་ཞིག་ན། ཚོང་དཔོན་གྱི་བུ་སུ་ཁ་དེ་བ་ཞེས་བྱ་བ་ཞིག་ཡོད་པ་དེས། པཎྜི་ཏ་ཞིག་ལ་མ་ཎི་ཡི་གེ་དྲུག་པ་ཞུས་ནས། བུད་མེད་ཀྱི་གཡོག་བྱས་ནས་ལོ་བཅུ་གཉིས་བསྒྲུབས་པའི་རྨི་ལམ་དུ་འཕགས་པའི་ཞལ་གཟིགས་ཏེ་པོ་ཏ་ལར་འདོང་གསུང་ངོ་། །བདག་འགྲོ་སྟེ་སློབ་དཔོན་ལ་འདྲི་དགོས་ཞེས་ཞུས་ནས་གཉིད་སད་པ་དང་། སློབ་དཔོན་དང་གཡོག་ལ་དྲིས་པས། དེ་ངེད་གཉིས་ཀྱིས་ཀྱང་དྲིན་ཡིན་པས། ངེད་གཉིས་ཀྱང་འཁྲིད་དགོས་བྱས་པས། ཡང་སྒྲུབ་པ་ཡུན་རིང་བྱས་པས། འཕགས་པ་སྤྱན་རས་གཟིགས་མངོན་སུམ་དུ་བྱོན་ནས། དཔོན་གཡོག་གསུམ་ག་པོ་ཏ་ལའི་ཞིང་ཁམས་སུ་འཁྲིད་དུས། སུ་ཁ་དེ་བས་ཁ་ཕྱིར་ཕྱོགས་ནས་སྨྲས་པ། ལྟོས་ཤིག་སྔགས་ཀྱི་ནུས་པ་དག །ཆེ་བ་ཚང་ཡང་གྲུབ་པ་ཐོབ། །བྱ་བ་ཐམས་ཅད་ཡོངས་སྤོངས་ལ། །སྔགས་ཀྱི་བྱ་བ་སྒྲུབ་པར་གྱིས། །གསུངས་ནས་པོ་ཏ་ལར་གཤེགས་སོ། །སྔོན་རྒྱ་གར་ལྷོ་ཕྱོགས་སུ་བསྟན་པ་དར་བའི་ཚེ། གཙུག་ལག་ཁང་ཆེན་པོ་ཞིག་ན། པཎྜི་ཏ་ཏིང་ངེ་འཛིན་ལ་བརྟན་པ་ཐོབ་པ་ཞིག་ཉིན་རེ་བཞིན་དུ་སྔ་དྲོ་པོ་ཏ་ལར་གཤེགས་ནས་ཐུགས་རྗེ་ཆེན་པོ་ལ་ཆོས་གསན་པས། དེ་ལ་གཡོག་དགེ་བསྙེན་ཅིག་ཡོད་པས། ང་ཡང་ལན་ཅིག་འཁྲིད་དགོས་ཞུས་པས། ངས་འཕགས་པ་ལ་ཞུ་གསུངས། དེའི་ཕྱིར་ཉིན་ཕེབས་ནས་འཕགས་པ་སྤྱན་རས་གཟིགས་ལ། ངའི་ཉེ་གནས་དགེ་བསྙེན་དེ་ཁྲིད་ཡོང་ན་ཆོག་གམ་ཞུས་པས། འཕགས་པའི་ཞལ་ནས། དགེ་བསྙེན་དེས་ལས་ངན་ཆེན་པོ་བྱས་པས་ད་མྱུར་དུ་དམྱལ་བར་སྐྱེ་བས། ང་དང་མཇལ་བའི་སྐལ་བ་མེད་གསུངས། ལས་ངན་པ་ཅི་བྱས་ཞུས་པས། ཁྱེད་རང་གི་གཙུག་ལག་ཁང་གི་བརྒྱད་སྟོང་པ་དངུལ་གྱི་གླེགས་བམ་ལ་གསེར་གྱིས་བྲིས་པའི་ཤོག་བུ་གཉིས་བརྐུས་ནས་གཟུགས་མཆོག་མ་ལ་བྱིན་གསུངས། དེ་ནས་ཕྱིར་ཕེབས་འཕགས་པའི་གསུང་དེ་དགེ་བསྙེན་ལ་བཤད་པས་ཁོ་ཤིན་ཏུ་ངོ་ཚ་དམྱལ་བར་སྐྱེ་བར་འཇིགས་ནས་ངུས་ཏེ། བདག་ལས་ངན་འདི་ལས་ཐར་བའི་ཐབས་ཤིག་ཐུགས་རྗེས་གཟུང་དུ་གསོལ་ཞེས་ཞུས་པས། ཡི་གེ་དྲུག་པའི་སྒོམ་བཟླས་རྫོགས་པར་གནང་ནས། ལྷོ་ཕྱོགས་དཔལ་གྱི་རིའི་ནགས་གསེབ་ཞིག་ཏུ་སྡོང་པོ་ཞིག་གི་ཁོག་པར་བསྡད་པས། ཤིང་དེའི་པགས་པ་ཟ་ཞིང་ལོ་བཅུ་གཉིས་བར་དུ་བསྒྲུབས་པས་གྲུབ་པ་ཐོབ། ཀླུའི་དབང་པོ་ནོར་རྒྱས་ཀྱིས་འཚོ་བ་སྦྱར་བ་བཞེས་སོ། །དེ་ནས་བཟུང་སྟེ་འཇིག་རྟེན་དུ་ཀ་མ་ལ་གོ་མི་ཞེས་བྱ་བའི་གྲུབ་ཐོབ་ཆེན་པོར་གྲགས་སོ། །སྔོན་སློབ་དཔོན་དགའ་རབ་རྡོ་རྗེས་ཨོཾ་མ་ཎི་པདྨེ་ཧཱུྃ་ཞེས་ལན་གཅིག་ཙམ་མ་གཏོགས་བགྲངས་མ་དགོས་པར་སྐད་ཅིག་དེ་ཉིད་ལ་སངས་རྒྱས་སོ། །དེ་བཞིན་དུ་སྤྱན་རས་གཟིགས་དབང་ཕྱུག་གི་སྒོམ་བཟླས་བྱས་ན་ཕན་ཡོན་དེ་དང་དེ་འདྲ་གཞན་ཡང་མང་པོ་ཡོད་པས། ལོ་རྒྱུས་དེ་རྣམས་ལ་ཡིད་ཆེས་པར་བྱས་ནས། བོད་ཀྱི་ལྷ་སྐལ་འཕགས་པ་སྤྱན་རས་གཟིགས་འདི་ཀུན་གྱི་ལྷག་པའི་ལྷ་རུ་བསྟེན་ཅིང་། ཆོས་ཐམས་ཅད་ཀྱི་སྙིང་པོ་མ་ཎི་ཡི་གེ་དྲུག་མ་ཆུ་བོའི་རྒྱུན་བཞིན་དུ་བགྲང་བ་ལ་བརྩོན་པ་གཅེས་སོ། །སྔོན་རྗེ་ན་རོ་བས། བདེ་མཆོག་ཡི་གེ་བདུན་པའི་བསྙེན་པ་འབུམ་ཕྲག་ཞིག་བཟླས་པས། ས་གཡོས་ཤིང་ལུང་བསྟན་ཐོབ་པ་བྱུང་། སྔོན་སློབ་དཔོན་ཟླ་གྲགས་སྐུ་འཚགས་པའི་ཚེ། རྒན་མོ་གཅིག་གི་བུ་མོ་བག་མར་གཏོང་བའི་ཕྱིར་ནོར་བསླངས་པས། སློབ་དཔོན་ལ་ན་བཟའ་དང་ཆོས་པོ་ཏི་གཅིག་མ་གཏོགས་གཞན་ཅི་ཡང་མེད་པས། རྒན་མོ་སེམས་མ་དགའ་ནས་ངུས་པས་སློབ་དཔོན་གྱིས་སྙིང་རྗེ་ནས། རྩིག་ལོགས་ལ་སྒྲོལ་མ་རྒྱན་དང་བཅས་པ་གཅིག་བྲིས་ནས་བསྟོད་པ་མཛད་པས། ཞབས་ཀྱི་གདུ་བུའི་ནོར་བུ་རིན་པོ་ཆེ་བརྒྱད་སྟོང་རི་བ་ཞིག་གོག་ནས་བྱུང་བ་དེ་རྒན་མོ་ལ་བྱིན་པས་ཚིམ་པར་མཛད་དོ། །དེས་ན་ཡི་དམ་ལྷའི་སྒོམ་བཟླས་དང་། སྒྲོལ་མ་ཁ་འདོན་བྱའོ། །སྔོན་རྒྱལ་པོ་གཅིག་གི་བཙུན་མོ་རྣམས་ཀྱིས་སྐྱེད་ཚལ་ན་གླུ་ལེན་བྲོ་རྡུང་བཞིན་ཡོད་པས། མི་གཅིག་གི་རམ་པ་འཐག་པའི་སྒྲས་གླུ་བྲོ་མི་སྙན་པར་བྱས་སོ་བྱས་བློན་པོ་འགའ་རེས་རྒྱལ་པོ་ལ་ཞུས་པས། རྒྱལ་པོས་མི་དེ་སོད་ཅིག་གསུངས་པ། བློན་པོ་མཆོག་གཅིག་གིས་གསོད་པའི་ཉེས་པ་མེད་དོ་ཞུས་པས། འོ་ན་མ་གསོད་གསུངས་ནས། མ་བསད་པར་མི་དེ་ཚེ་ཐར་བ་བྱུང་། མི་ཚེ་ཐར་དུ་བཏང་བའི་བསོད་ནམས་ཀྱིས། བློན་པོ་དེ་ཚེ་འཕོས་ནས། རྒྱལ་པོ་མ་སྐྱེས་དགྲའི་བློན་པོ་བཙན་ཕྱུག་འཛོམ་པ་ཞིག་གི་བུ་གང་གྷ་དར་ཞེས་བྱ་བར་གྱུར་ཏོ། །ལོ་བཅུ་དྲུག་ལོན་ནས་རབ་ཏུ་བྱུང་སྙམ་པར་ཕ་མས་བྱེད་དུ་མ་བཅུག་ཚེ། ད་ནི་ཤི་ནས་དབུལ་པོ་ཞིག་གི་བུར་སྐྱེས་ནས་རབ་ཏུ་བྱུང་ནས་ཆོས་བྱ་དགོས་སྙམ། བྲག་མཐོན་པོ་ཞིག་གི་ཁ་ནས་མཆོངས་པས་འཆི་མ་འདོད། ཡང་ཆུ་ཆེན་པོ་ཞིག་ལ་མཆོངས་པས་ཀྱང་མ་ཤི། ཡང་རྒྱལ་པོའི་ཆད་པ་བཅད་ནས་གསོད་དུ་འཇུག་སྙམ། བཙུན་མོ་རྣམས་ཀྱི་རྒྱན་གོས་ཕུད་ནས་ཁྲུས་བྱེད་དུས་ཁྱེར་ནས་བྲོས་པས། རྒྱལ་པོ་མ་སྐྱེས་དགྲས་མདའ་ལན་གསུམ་འཕངས་པས་འགྲོར་མ་འདོད་པས། ཁྱོད་ལྷ་ཀླུ་གནོད་སྦྱིན་རྒྱལ་པོ་ཆེན་པོ་འཇིག་རྟེན་སྐྱོང་བ་སུ་ཞིག་གི་བུ་ཡིན་དྲིས་པས། གང་གྷ་དར་ན་རེ། ང་ནི་ལྷ་ཀླུ་གནོད་སྦྱིན་གང་གི་བུ་མ་ཡིན། ཁྱེད་ཀྱི་བློན་པོ་ཞིག་གི་བུ་ཡིན་ཏེ། འཁོར་དང་ལོངས་སྤྱོད་འདུ་འཛི་ཆེ་བས་རབ་ཏུ་བྱུང་བའི་སྐལ་བ་མ་མཆིས་པས། ཤི་ནས་མི་དབུལ་པོ་ཞིག་གི་ལུས་བླངས་ནས་རབ་ཏུ་བྱུང་ནས་བྱང་ཆུབ་སྒྲུབ་སྙམ། བྲག་གཡང་ཆུ་ལ་མཆོངས་ཀྱང་འཆི་མ་འདོད། རྒྱལ་པོའི་ཆད་པ་ཕོག་པའི་ལས་བྱས་ན་ཡང་རྒྱལ་པོས་ཀྱང་བདག་གསོད་མ་ཐུབ་པས། ད་ནི་རྒྱལ་པོས་བདག་རབ་ཏུ་བྱུང་བར་ཞུ་ཞུས་པས། རྒྱལ་པོ་མ་སྐྱེས་དགྲ་ངོ་མཚར་དགའ་མགུ་ཡི་རང་སྟེ། སངས་རྒྱས་ཀྱི་དྲུང་དུ་ཁྲིད་ནས་རབ་ཏུ་བྱུང་། བདེན་བཞིའི་ཆོས་བསྟན་པས། སེམས་རྣམ་པར་གྲོལ་ཏེ་དགྲ་བཅོམ་པའི་འབྲས་བུ་ཐོབ་པར་གྱུར་ཏོ། །དེ་བཞིན་དུ་མི་དང་དུད་འགྲོ་སོགས་སེམས་ཅན་གཞན་གྱི་སྲོག་བསྐྱབས་ན་ཤི་ན་མཐོ་རིས་སུ་སྐྱེ་ཞིང་། སྐྱེ་བ་དེར་ཚེ་ལ་བར་ཆད་མེད་པར་ཚེ་རིང་ནད་མེད་པ་དེ་ལྟ་བུར་འགྱུར་བས། དེས་ན་ཚེ་ཐར་སྲོག་བླུ་བྱེད་པ་ལ་འབད་བར་བྱའོ། །སྔོན་རྒྱལ་པོ་ཆེན་པོ་གཉིས་ཀྱིས་སྐྱེས་ཕར་བསྐྱེལ་ཚུར་བསྐྱེལ་བྱས་ནས་མཛའ་མོ་ཡོད་པས། ཉིན་གཅིག་རྒྱལ་པོ་གཉིས་ལྷན་ཅིག་ཏུ་འཛོམ། རྒྱལ་པོ་གཅིག་གིས་ཁྱད་ནོར་ངོ་མཚར་བ་མང་པོ་བསྟན་ནས། རྒྱལ་པོ་གཞན་དེ་ལ། ཁྱེད་ལ་ངེད་ལ་མེད་པའི་ཁྱད་ནོར་ངོ་མཚར་བ་ཅི་ཡོད་དྲིས་པས། རྒྱལ་པོ་དེ་ན་རེ། ང་ལ་ཁྱད་ནོར་ངོ་མཚར་བ་ཆེར་མེད་དེ། རྟ་རྫི་ངོ་མཚར་བ་ཞིག་ཡོད་སྨྲས་པས། འོ་ན་རྟ་རྫི་ལ་ངོ་མཚར་བའི་ཡོན་ཏན་ཅི་ཡོད་དྲིས་པས། སྙིགས་དུས་འདིར་རྒྱལ་བློན་ཡིན་ཡང་རྫུན་མི་སྨྲ་བ་དཀོན་ཀྱང་། རྟ་རྫི་ཁོ་ཚེ་གང་པོ་རྫུན་གཅིག་ཙམ་མི་སྨྲ་བས་ངོ་མཚར་ཆེ་འམ་སྙམ་སྨྲས་བས། རྒྱལ་པོ་དེ་ན་རེ། ངས་རྫུན་སྨྲ་རུ་འཇུག་ནུས་ཟེར། དེ་མི་ནུས་སྨྲས་པས། རྒྱལ་པོ་གཉིས་ཀྱི་རྒྱལ་སའི་ཕྱེད་རྒྱན་དུ་བཙུགས་ནས། རྒྱལ་པོ་དེའི་བུ་མོ་ན་ཆུང་མཛེས་མ་ཞིག་རྟ་རྫི་ཡོད་སར་བཏང་ནས། བཟའ་མི་བྱས་མཐུན་པར་ཡོད་ཐོག་ལ་བུད་མེད་དེས་ནད་རྫུ་བྱས། རྟ་རྫིས་ནད་ལ་ཅི་ཕན་དྲིས་པས། གཞན་ཕན་མེད། ནུས་ན་རྒྱལ་པོའི་ཅང་ཤེས་ཀྱི་རྟ་བསད་ནས་སྙིང་ཁྲག་ང་ལ་སྟེར་རྒྱུ་བྱུང་ན་ཕན་སྨྲས་པས། རྟ་རྫིས་དེ་མི་ནུས་བྱས། བུ་མོས་ནད་ཆེར་སོང་འཆི་ལ་ཉེ་བ་ལྟར་བྱས་བས། ཁོའི་སེམས་ཀྱིས་མ་བཟོད་བར་དགོང་གཅིག་ཅང་ཤེས་རྟ་དེ་གསོད་སྙམ་སྟ་རེ་ཁྱེར་ནས་རྩར་སོང་བས་རྟས་ཤེས་ནས་བྲོས་སོ། །དེའི་ཕྱི་དགོང་སོང་བས་ཀྱང་རྟས་ཤེས་ནས་བྲོས། དེའི་ཕྱི་ཉིན་གྱི་དགོང་མོ་ཡང་སོང་ཚེ། ཅང་ཤེས་ཀྱི་རྟའི་བསམ་པ་ལ། རྟ་རྫི་འདིས་རྒྱུན་དུ་རྩྭ་ཆུ་བྱིན་པས་དྲིན་ཅན་ཡིན། སྙིང་རེ་རྗེ། ད་ཁོ་ལ་ཕན་ན་ང་བསད་ཀྱང་རུང་སྙམ་མ་བྲོས་པར་མགོ་བསྟན་ནས་བསྡད་པས། རྟ་རྫིས་ཀྱང་གསོད་མ་ནུས་རུང་། འདོད་པས་གདུངས་ནས་བུད་མེད་ཀྱི་དབང་དུ་སོང་བའི་མཐུས་རྟ་ཅང་ཤེས་ཀྱི་མགོ་ལ་སྟ་རེ་རྒྱབ་ནས་བསད། སྙིང་ཁྲག་བླངས་ནས་བྱིན་པས། བུ་མོ་དེས་ནད་དྲག་པའི་ཁུལ་བྱས། ཞག་གཅིག་གི་འཕྲོ་ལ་ཅང་ཤེས་ཀྱི་རྟ་ཡི་མགོ་དང་རྔོག་མ་སོགས་རྟ་བསད་པའི་རྟགས་སྟོན་རྒྱུ་རྣམས་ཁྱེར་ནས། རྒྱལ་པོའི་རྩར་བྲོས་སོང་ངོ་། །དེ་ནས་རྟ་རྫིའི་བསམ་པ་ལ། ངས་ཚེ་འདི་ལ་རྫུན་སྔར་མ་སྨྲས་ད་ནི་རྒྱལ་པོ་ལ་རྫུན་སྨྲས་ན་ཡོང་ངམ་མི་ཡོང་སྙམ་ཐེ་ཚོམ་བྱུང་ནས། ཐོ་ཞིག་བརྩིགས་ནས། ངས་རྫུན་སྨྲ་བ་བཟང་ན། ཞུ་དུས་ཐོ་མི་འཇིག་པར་ཤོག །མི་བཟང་ན་འཇིག་པར་ཤོག་ཅེས་བརྗོད་ནས། ཐོ་དེ་རྒྱལ་པོ་ཡིན་པའི་ཁུལ་བྱས་དྲུང་དུ་སོང་། རྒྱལ་པོས་དྲི་བ་ལྟར་བྱས་ཏེ། རྟ་རྣམས་བདེའམ་བྱ། དེའི་ལན་དུ་བདེ་ལགས་ཞུས་པས། ཐོ་ཅུང་ཞིག་འཁྲུགས་སོ། །དེ་ནས་ཡང་རྒྱལ་པོས་ཁྱད་པར་ཅང་ཤེས་ད་ལྟ་བདེ་བར་ཡོད་དམ་ཞེས་དྲིས་པ་ལྟར་བྱས། དེའི་ལན་དུ་བདེ་བར་ཡོད་ལགས་ཞུས་པས། ཐོ་འགྱེལ་ལོ། །ཡང་བརྩིགས་ནས་རྒྱལ་པོས་དྲི་བ་ལྟར་བྱས། རྟ་སྤྱི་བདེའམ་བྱས། ལན་དུ་བདེ་རྒྱུ་ཆེར་མ་བྱུང་ལགས་ཞུས་པས། ཐོ་མ་འཁྲུགས། ཁྱད་པར་ཅང་ཤེས་བདེ་བར་གནས་ཡོད་དམ་བྱས། ལན་དུ་རྟ་ཅང་ཤེས་ད་ལོ་བདག་གིས་གསོད་དགོས་བྱུང་ལགས་ཞུས་པས། ཐོམ་ཞིག་པར་སྔར་རྒྱུན་ལྟར་གནས་པ་བྱུང་། ཡང་རྒྱལ་པོས་རྟ་ཅིའི་ཕྱིར་བསད་ཅེས་དྲིས་པ་ལྟར་བྱས། དེའི་ལན་དུ་བུ་མོ་ཞིག་བྱུང་ནས་བཟའ་མི་བྱས་ཚུལ་ནས་བཟུང་། མཇུག་གི་བྲོས་ཚུལ་གྱི་བར་རྒྱས་པར་ཞུས་པས། ཐོ་མ་ཞིག་པ་ཙམ་དུ་མ་ཟད་སྔར་བས་བརྟན་པར་གནས་ཚེ། རྟ་རྫིའི་བསམ་པ་ལ། ངས་ཚེ་གང་པོ་འདི་ལ། རྫུན་གཅིག་ཀྱང་མ་ལབ་པས་ད་བར་བདེ་བ་བྱུང་། ད་དུང་ཡང་རྫུན་མ་སྨྲས་ན་བདེ་བའི་ཚོད་ན་གདའ། གལ་ཏེ་ད་རེས་མ་བདེ་རུང་། ཤི་ན་ཕྱི་མར་བདེ་བས། སྲོག་ལ་བབ་ཀྱང་ད་རེས་རྒྱལ་པོ་ལ་རྫུན་མི་ཞུ་བར་དྲང་པོར་ཞུ་སྙམ་པ་བྱུང་། དེ་ནས་རྒྱལ་པོ་གཉིས་ཀྱི་གཅིག་གིས་བུ་མོ་དེ་བོས་ནས་ལྐོག་ཏུ་སྦས་ནས་བཞག །གཅིག་གིས་རྟ་རྫི་བོས་ནས། རྒྱལ་བློན་མི་མང་འཚོགས་པའི་དཀྱིལ་ནས། རྒྱལ་པོས་རྟ་རྫི་ལ། རྟ་རྣམས་བདེ་བར་ཡོད་དམ་གསུངས་པས། རྟ་རྫི་ན་རེ། ད་ལོ་བདེ་རྒྱུ་ཆེར་མེད་ལགས་ཞུས་པས། འོ་ན་ཁྱད་པར་ཅང་ཤེས་ད་ལྟ་བདེ་བར་ཡོད་དམ་གསུངས་པས། ཅང་ཤེས་རྟ་ད་ལོ་གསོད་དགོས་བྱུང་ལགས་ཞུས་པས། དེ་ཅིའི་ཕྱིར་བསད་གསུངས། སྔར་གྱི་བུ་མོ་དེ་བྱུང་ནས་མཇུག་གི་བྲོས་ཚུལ་བར་རྫུན་གྱི་བསྲེ་སླད་མེད་པར་དྲང་པོར་ཞུས་པས་དེར་འཚོགས་པ་ཀུན་ངོ་མཚར། རྒྱལ་པོ་གཞན་དེའི་རྒྱལ་སའི་ཕྱེད་ཐོབ་པས། རྒྱལ་པོ་ཡང་ཐུགས་དགའ་ནས་རྟ་རྫི་དེ་ཡང་གོ་ས་སྤོས་ཏེ། བློན་པོ་ཞིག་གི་གོ་སར་བཞག་ནས། མི་ཀུན་གྱི་བདེན་རྫུན་གྱི་དཔང་པོ་བྱས་སྐད། དེ་བཞིན་དུ་རྫུན་མ་སྨྲ་བར་དུས་རྒྱུན་དུ་དྲང་པོར་སྨྲས་ན་ཕན་ཡོན་དེ་དང་དེ་འདྲ་བ་གཞན་ཡང་མང་པོ་འབྱུང་བས། དེས་ན་འོ་སྐོལ་རྣམས་ཀྱིས་རྫུན་སྤངས་ནས་རྟག་ཏུ་གཏམ་དྲང་པོར་སྨྲས་ན་ལེགས་སོ། །སྔོན་རྒྱལ་པོ་ཚངས་བྱིན་ཞེས་བྱ་བ་བློ་དང་ལྡན་པ་ཞིག་ཡོད་པ་དེས། བྲམ་ཟེ་མཆོག་སྲེད་སོགས་མཁས་པ་རྣམས་འདུས་ཏེ་རྩོད་པ་ན། མཁས་པ་མཆོག་སྲེད་ལ་རྒྱལ་པོ་མགུ་སྟེ། རང་གི་བུ་མོ་གསེར་མདོག་ཅན་ཁྱིམ་ཐབས་སུ་བྱིན་པས། བུ་མོའི་བསམ་པ་ལ་འདི་བས་ང་མཁས། ང་བས་མཁས་པ་ཞིག་བྱུང་ན་དེས་ཁྱིམ་ཐབས་བགྱིད་དོ། །སྨྲས་སོ། །དེ་ལ་བྲམ་ཟེ་མཆོག་སྲེད་སེམས་འཁྲུགས་ཏེ། ང་ལྟ་བུའི་མཁས་པར་མི་མགུ་ན། བུ་མོ་ཁྱོད་ཀྱི་མགོ་བསྐོར་རོ་སྙམ། གླེན་པ་ཞིག་བཙལ་བས། མཐའ་ཞིག་ན་གླང་རྫི་གཟུགས་བཟང་ཞིང་འདུ་ཤེས་གླེན་པ་གཅིག་གིས་ཤིང་སྡོང་ཞིག་གི་ཡལ་གའི་རྩེ་མོ་ན་བསྡད། རྩ་བ་གཅོད་པ་ཞིག་འདུག་པ་དེ་ལ་དཔག་ནས་གླེན་པ་ཡིན་པར་ཤེས་ཏེ། དེ་གསང་ནས་ཁྲིད་འོང་གྲིབ་མ་ལ་བཞག །འོ་མའི་སྐུ་མ་ཉེ་བྱས། ཨོཾ་སྭ་སྟི་བྱ་བ་བསླབས་ནས་ཁ་ཏོན་བྱེད་དུ་བཅུག །དེ་ནས་བདག་ལ་སློབ་དཔོན་ང་ལས་ཆེས་ཤིན་ཏུ་མཁས་པ་ཞིག་ཡོད་པ། དེ་བུ་མོའི་ཁྱིམ་ཐབ་དང་རྒྱལ་པོའི་མཆོད་གནས་སུ་འབུལ་ཞུས་ནས། གླེན་པ་ལ་པཎྜི་ཏའི་ཆས་བསྐོན་ནས་ཁྱོད་ཀྱིས་མི་མང་འཚོགས་པའི་དབུས་སུ་སོང་དུས་ཨོཾ་སྭ་སྟི་བརྗོད་ལ་མེ་ཏོག་རྒྱལ་པོའི་སྤྱི་བོར་ཞོག །གཞན་སུ་ལ་ཡང་གཏམ་ལན་མ་འདེབས་བྱས་ནས་ཁྲིད་པས་མི་ཀུན་གྱིས་མཁས་པ་མཆོག་སྲེད་ལས་ལྷག་པའི་ཁོང་གི་སློབ་དཔོན་མཁས་པ་བྱོན་པ་ལ། ལྟད་མོ་བལྟ་ཟེར་སྐྱེ་བོ་ཕོ་མོ་ཀུན་འདུས་པའི་ཁྲོད་དུ་ཁྲི་སོ་སོ་ལ་རྒྱལ་བློན་བུ་མོ་བྲམ་ཟེ་མཆོག་སྲེད་བཅས་བཞུགས། ཀུན་གྱི་གོང་དུ་བླུན་པོ་དེ་བཞག་པས་རྒྱལ་པོའི་སྤྱི་བོར་མེ་ཏོག་བཞག་ནས། སྔར་བསླབས་པ་བརྗེད་ནས། ཨོཾ་ས་ན་ཀྲུར་བྱས་པས། དེ་བོད་སྐད་དུ་བསྒྱུར་ན་མོ་མཚན་གྱི་ལྕེ་རིང་ཞེས་ཕྱིན་ཅི་ལོག་ངོ་ཚའི་གཏམ་ཡིན་པས། དེ་ཐོས་པས་དེར་འཚོགས་པ་ཀུན་ཁ་སྐྱེངས་ངོ་ཚ་ཁོང་འཛུམ་ཤོར་ཅོ་འདྲི་བར་བརྩམས་པ་ན། བྲམ་ཟེ་མཆོག་སྲེད་ན་རེ། དེ་ཉིད་ཀྱིས་འདི་མཁས་པ་ཡིན་ཏེ། ཨོཾ་དང་། སན་དང་ཀྲུ་དང་། རའི་སྒྲ་ལས་དྲངས་ནས་འདི་སྐད་ཅེས་བྱའོ། །ཞེས་གསུངས་ཏེ། ཐམས་ཅད་ཀྱི་སྤོབས་པ་བཅོམས་པ་དང་། མོ་དེས། ཨ་ཏི། ཀ་པ། ཙི་ཏེ། ཝ་ག །བི་ཤྭ། ཞེས་པ་བོད་སྐད་དུ་བསྒྱུར་ན་ཁྱད་པར་འཕགས་པའི་ངག་འགའ་ཞིག་གདའ་འམ་དྲིས་པས། ལན་ཅི་ཡང་མ་བྱུང་ཡང་མཆོག་སྲེད་ན་རེ། ངའི་བླ་མ་མཁས་པ་ཆེན་པོ་ཡིན་པས། བུད་མེད་ལ་ལན་ག་ལ་འདེབས་ཞེས་ཚིག་སྐྱོབས་སྨྲས་སོ། །དེ་ནས་རྒྱལ་པོའི་བུ་མོས་གླེན་པ་དེ་གཙུག་ཁང་དུ་ཁྲིད་ནས་བསྟན་པ་ན། ཡར་གྱི་བདེར་གཤེགས་སྐུ་གཟུགས་སོགས་ལ་མིག་མི་ཆགས་པར། མར་གྱི་སྒོ་རྒྱབ་སྲིད་པའི་འཁོར་ལོའི་དུད་འགྲོའི་གླང་མཐོང་བས། སྔར་གྱི་བ་ལང་ཚོ་དྲན་ཏེ་ལག་པ་བརྐྱང་ནས་ངག་ཏུ་མ་ཧེ་ལ་སོགས་འབོད་པའི་སྒྲ་བྱུང་བས། བྲམ་ཟེ་མཆོག་སྲེད་ཀྱིས་མགོ་བསྐོར་བཏང་བར་ཤེས་ནས། བུ་མོའི་བསམ་པ་ལ། ང་ལ་འདི་ལྟ་བུ་བྱས་ཀྱང་ངས་འདི་ལ་མཆོག་སྲེད་ལས་མཁས་པ་ཞིག་བྱ་སྙམ། གླེན་པ་བ་གླང་རྫི་དེ་ལ་བློ་སྦྱོང་དུ་བཅུག་པས་བློ་ནུས་མེད་ཚེ། ལྷ་མོ་དབྱངས་ཅན་མའི་སྐུ་གཟུགས་ཡོད་པའི་ལྷ་ཁང་ཞིག་ཏུ་བཞག་ནས། ལྷ་མོ་དབྱངས་ཅན་མ་སྒྲུབ་ཏུ་བཅུག །ཡུན་རིང་བསྒྲུབས་པས་མ་འགྲུབ་ཚེ། རང་གི་གཡོག་མོ་ནག་མོ་ཞེས་བྱ་བའི་བུ་མོ་ཞིག་ཡོད་པ་ལ། ཁྱོད་ལྷ་ཁང་གི་དབྱངས་ཅན་མའི་སྐུ་རྒྱབ་ན་སྡོད་ལ་ཐོ་རང་གི་དུས་སུ་ཅི་འདོད་དྲིས། ཁོ་དངོས་གྲུབ་འདོད་ཅེས་ལག་པ་བསྐྱངས་བྱུང་ན། རང་གི་ཁ་ནས་བྱུང་བའི་ལ་དུ་ཅིག་དེའི་ཁར་ཆུག་ཅིག་སྨྲས་པས། གཡོག་མོས་ཀྱང་དེ་ལྟར་བྱས་པས། རྫི་བོ་གླེན་པ་དེའི་བསམ་པ་ལ། དབྱངས་ཅན་མས་མངོན་སུམ་དངོས་གྲུབ་གནང་བ་ཡིན་སྙམ་ཡིད་གཉིས་ཐེ་ཚོམ་མེད་པར་ཁ་རུ་ཟོས་པའི་མོད་ལ། མགོ་བཏུམས་སངས་པ་བཞིན། མི་ཤེས་པ་ཀུན་སངས། སྤྲིན་བྲལ་མཁའ་ལ་ཉི་མ་ཤར་བ་བཞིན་དུ། བློ་གྲོས་ཀྱི་སྣང་བ་ཕྱོགས་མེད་དུ་རྒྱས་ཏེ། ཤེས་བྱའི་གནས་ཐམས་ཅད་ས་ལེར་གཟིགས་པས། བྲམ་ཟེ་མཆོག་སྲེད་ལས་ཀྱང་མཁས་པ་ཆེན་པོར་གྱུར་ཏོ། །དེ་ནས་བུ་མོས་སྔར་དྲིས་པ་ལན་མ་བྱུང་བ་རྣམས་དྲིས་པས། ལན་དུ་སྡེབ་སྦྱོར་གྱི་བསྟན་བཅོས་གཞོན་ནུ་མ་འབྱུང་བ་ཆུང་བ་གསུམ་མཛད་དོ། །དེའི་དུས་སུ་པཎྜི་ཏ་ནག་མོའི་ཁོལ་བོ་ཞེས་འཇིག་རྟེན་དུ་གྲགས་སོ། །དེ་ལྟ་བུའི་མཁས་པ་ཆེན་པོ་དེས། གཞན་གྱི་བཞིན་གྱི་དཀྱིལ་འཁོར་མཐོང་བ་ཙམ་གྱིས་ལུས་ཇི་ལྟར་གནས་པ་རྟོག་པ་ལས། རྒྱལ་པོའི་བཙུན་མོའི་སྐུ་འདྲ་ཞིག་བཟོས་ནས། འདི་བཙུན་མོ་དང་འདྲའམ་ཞེས་བསྟན་པས། ཤིན་ཏུ་འདྲ་སྟེ་འོན་ཀྱང་སྐྱེ་གནས་ཀྱི་ཐད་ན་སྨེ་བ་ཞིག་ཡོད་པ་དེ་འདི་ལ་ཆད་འདུག་བྱས་པས་དེ་ལ་བརྟགས་པས་དེ་ཁོ་ན་ལྟར་བྱུང་བ། རྒྱལ་པོ་ན་རེ། འདི་ལྟ་བུ་བདག་གིས་ཀྱང་མ་རྟོགས་ན། འདིའི་ཤེས་ལུགས་ཀྱིས་བཙུན་མོ་ལ་འདོད་ལོག་སྤྱོད་པ་ལ་ཞུགས་ནས་མཐོང་བ་ཡིན་ངེས་སྙམ། པཎྜི་ཏ་དེ་སྤྱུགས་སོ། །དེ་ནས་དུས་རིང་ཞིག་ན། སྙན་དངགས་ལ་སོགས་པའི་མཁན་པོ་རྒྱལ་པོ་ཉིད་ཀྱི་ཐད་དུ་འཇོག་པ་ལ། བརྟགས་པས་སྔར་གྱི་པཎྜི་ཏ་དེ་བས་མཁས་པ་ཞིག་གཞན་ན་མེད་པར་རྟོགས་ཏེ། སྤྱུགས་པ་བཙལ་བས་མ་རྙེད། མཁས་པ་གཞན་བརྟག་པའི་ཕྱིར། ཆུ་ཡི་ནང་གི་པདྨོ་ལ། །འདར་བར་བྱེད་པའི་རྒྱུ་ནི་གང་། །ཞེས་ཤླཽ་ཀ་ཕྱེད་གཉིས་པ་འདི་བྲིས་ནས། དགེ་འདུན་གྱི་གནས། རྒྱལ་པོའི་ཁབ། དྷ་རི་མ་དང་། ཆང་འཚོང་མའི་ཁང་པ་སོགས་སུ་བཏང་ནས། འདིའི་རྒྱུ་མཚན་ཤེས་པ་བྱུང་ན་དགའ་ཆེན་པོ་སྟེར་ཞེས་བསྒྲགས་པས། བྱ་དགའ་དོན་དུ་གཉེར་བ་མང་པོས་ལན་སོ་སོར་སྨྲས་ཀྱང་། ལན་དེ་ཀུན་ལ་རྒྱལ་པོས་གཟིགས་པས་ཐུགས་ལ་མ་བབས། རེ་ཞིག་ནག་མོའི་ཁོལ་བོ་པཎྜི་ཏ་དེ་ཆང་འཚོང་མའི་ཁང་བ་ན་བསྡད་ཡོད་པའི་ཚེ། ཆང་ཉོ་བའི་མི་རྣམས་ཀྱིས་སྔར་གྱི་ཡ་མཚན་ཆེ་བའི་གཏམ་གླེངས་པས། ནག་མོའི་ཁོལ་བོ་པཎྜི་ཏ་དེས། པདྨ་འདར་བའི་རྒྱུ་ནི། ཕྱི་དྲོ་ཉི་མ་ནུབ་རིར་ཡོལ་དུས་བུང་བ་པདྨོར་ཞུགས་ནས་བཅུད་ལེན་པའི་བར་ལ་ཉི་མ་ནུབ་པས། པདྨོ་ཁ་ཟུམ་ཚེ་བུང་བ་འཕུར་བར་འདོད་ནས་ནང་ནས་འཕུར་ཚེ་པདྨ་འདར་བ་ཡིན་པ་ཤེས་ནས་སྨྲས་པ། བུང་བ་ཞུགས་ཚེ་ཉི་མ་ནུབ། །འཕུར་བར་འདོད་པ་འདར་བའི་རྒྱུ། །ཞེས་པའི་ཤླཽ་ཀ་ཕྱེད་དང་སྔར་གྱི་རྒྱུ་མཚན་གྱི་ཤོ་ལོ་ཀ་གཉིས་ཀྱིས་ཤོ་ལོ་ཀ་གཅིག་བྱུང་ངོ་། །དེར་ཆང་འཚོང་མ་བྱ་དགའ་ལ་རྔམས་པས། པཎྜི་ཏ་བསད་ནས་རོ་ས་འོག་ཏུ་སྦས་ཏེ། རྒྱལ་པོའི་ཐད་དུ་ཤོ་ལོ་ཀ་ཕྱེད་པ་དེ་ཁྱེར་ནས་ཕྱིན་པས་ཐུགས་ལ་བབས་ནས་ཤིན་ཏུ་དགྱེས་འདི་སུས་ཤེས་དྲིས་པས། ཆང་འཚོང་མས་བདག་གིས་ཤེས་སོ་ཞུས་པས། རྒྱལ་པོས་བརྟགས་པས་དེ་མ་ཡིན་པར་ཤེས་ཏེ། སླར་དྲིས་ཀྱང་མ་བཤད་པས། ཆང་འཚོང་མའི་ཁང་པ་བསློགས་པས་རོ་རྙེད་པ་ལས། དེ་དབང་ཕྱུག་ཆེན་པོས་སླར་སོས་པར་བྱས་སོ། །སྔོན་རྒྱ་གར་གྱི་གཙུག་ལག་ཁང་ཞིག་ན། མཁན་པོ་བགྲེས་པོ་ཅིག་ཡོད་པ་དེའི་བསམ་པ་ལ། ན་ཚོད་རྒན་ལ་ཅི་ཡང་མི་ཤེས་པ་འདིས་ཅི་ཡོང་། ད་ནི་ཐོས་པ་བཙལ་བར་བྱའོ་སྙམ་ནས་ཐོས་པ་ལ་བརྩོན་པ་ན། ཕྱོགས་དེའི་རྒྱལ་པོ་དྷརྨ་པ་ལ་ཞེས་བྱ་བ་ན་རེ། ཁྱོད་ལ་མཁས་པ་ཞིག་བྱུང་ཙ་ན། ཤིང་འདི་ལ་ཡང་འབྲས་བུ་སྐྱེའོ་ཞེས་ཤིང་སྐམ་པོ་ཞིག་བསྟན་ནོ། །དེ་ཐོས་པ་དང་རྟ་མགྱོགས་པ་ལ་ལྕག་གིས་བརྒྱབ་པ་བཞིན་དུ་གྱུར་ཏེ། འཇམ་དབྱངས་ལ་གསོལ་བ་བཏབ་པས་ཞག་བདུན་ནས་མཁས་པའི་དབང་པོར་གྱུར་ཏེ། རྒྱལ་པོའི་ཐད་དུ་སོང་ནས། ཁྱེད་ཀྱི་ཤིང་སྐམ་པོའི་འབྲས་བུ་ཁྱེར་ཤོག་ཅེས་སྨྲས་པས། རྒྱལ་པོ་དྷརྨ་པ་ལ་ངོ་མཚར་སྐྱེས། རྒྱལ་པོ་དེ་ལ་སོགས་པ་ཐམས་ཅད་ཀྱིས་བཀུར་རོ། །སྔོན་མ་ག་དྷ་བཟང་མོས་སངས་རྒྱས་འཁོར་བཅས་སྤྱན་དྲངས་ཚེ། སྟོན་པས་བཀའ་སྩལ་པ། དགེ་སློང་རྫུ་འཕྲུལ་དང་ལྡན་པ་རྣམས་ཀྱིས་ཚུལ་ཤིང་ལོངས་ཤིག་དེར་འགྲོའོ། །རྫུ་འཕྲུལ་དང་མི་ལྡན་པ་རྣམས་གྲོང་དུ་བསོད་སྙོམས་ལ་སོང་ཞིག་གསུངས་པས། ཐམས་ཅད་ཀྱིས་དེ་ལྟར་གྱེས་པ་ན། པཎྜི་ཏ་མཁས་ཤིང་རྫུ་འཕྲུལ་དང་མི་ལྡན་པ་ཞིག་གིས་ཀྱང་ཚུལ་ཤིང་བླངས་པ། གཞན་ན་རེ། ཁྱེད་ལ་རྫུ་འཕྲུལ་མེད་དོ་ཞེས་བརྗོད་པས། ཁོང་ན་རེ། ཁོ་བོས་སྤང་པར་བྱ་བ་ནི་སྤངས། རྟོགས་པར་ནུས་པའི་ཤེས་རབ་ནི་ཡོད་པས་རྫུ་འཕྲུལ་ད་ལྟ་ཉིད་དུ་བསྒྲུབས་པས་ཆོག་གིས་ཁྱེད་རྣམས་ཅུང་ཟད་ཅིག་བཞུགས་ཅིག་ཟེར། དེ་ཉིད་དུ་བསྒོམས་པས་རྫུ་འཕྲུལ་ཐོབ་པ་བསྟན་པས་ཀུན་དད་དེ། ཐམས་ཅད་རྫུ་འཕྲུལ་གྱིས་ནམ་མཁའ་ལ་ཡར་གྱེན་དུ་འཕགས་ནས་ཕར་གཤེགས་སོ། །དེ་བཞིན་དུ་བླ་མ་མཁས་པ་བསྟེན། ལྷག་པའི་ལྷ་ལ་གསོལ་བ་འདེབས་བཞིན་ཐོས་པ་བཙལ་ན། བླུན་པོ་བ་གླང་རྫི་ཡང་མཁས་པའི་དབང་པོར་འགྱུར་ཞིང་། མཁས་པར་གྱུར་ནས་བསྒོམས་ན་ཉམས་རྟོགས་ཀྱང་མྱུར་དུ་སྐྱེ་བས། དེས་ན་འོ་སྐོལ་རྣམས་ཀྱིས་བླ་མ་མཁས་པ་བསྟེན་ནས་དམ་པའི་ཆོས་ཡང་ཡང་ཉན་ཏེ་ཐོས་པ་རྒྱ་ཆེན་པོ་བཙལ་ནས་སྒོམ་ལ་སྦྱོར་བར་བྱའོ། །སྔོན་ཡུལ་ཡངས་པ་ཅན་གྱི། ཁྱིམ་བདག་ཀུན་དགའི་ཆུང་མ་ལེགས་སྦྱིན་མ་ལ་ཁྱེའུ་ཅིག་བཙས་པས། ཕ་མ་ཆོས་ལ་སྤྱོད་ཚེ་དགའ་ནས་ལྕེ་ལས་འོད་ཟེར་འཕྲོས་པ་ཕ་མ་ལ་ཕོག་པས་བྱམས་པ་ལ་ལྷན་ལྷན་གནས་པ་བྱུང་། དེ་ཁྱེར་ནས་གྲོང་ཁྱེར་གྱི་བཞི་མདོར་བྱིན་པས་ལྕེ་ལས་འོད་ཟེར་འཕྲོས། གྲོང་ཁྱེར་བ་ཐམས་ཅད་ཀྱང་བྱམས་པ་ལ་གནས་པ་བྱུང་ཚེ། མིང་ལ་ཁྱེའུ་བྱམས་པ་ཞེས་བཏགས་སོ། །ཆེར་སོང་བླ་མ་ཀུན་བཟང་གི་དྲུང་ནས་རབ་ཏུ་བྱུང་སོ་ཐར་གྱི་སྡོམ་པ་གནང་བ་ཡབ་ཡུམ་སྲས་བཅས་ཀྱིས་ཐོབ་བོ། །འབྱོར་བ་དཔག་མེད་ཡོད་པ་སྐྱབས་གནས་དང་། སྙིང་རྗེའི་ཡུལ་དང་། གློ་བུར་དུ་ལྷགས་པ་སོགས་ལ་ཆགས་པ་མེད་པར་བྱིན། ཡབ་ཡུམ་སྲས་གསུམ་གྱི་ཆགས་སྡང་མི་དགེ་བའི་གནས་ཐམས་ཅད་སྤངས་ཏེ། བདེ་བ་ནས་བདེ་བའི་གནས་སུ་ཕྱིན་ཏེ། གནས་གང་ལ་ཆགས་པ་སྤངས་ཏེ། ཆགས་པ་མེད་པར་འགྲོ་བའི་དོན་མཛད་དོ། །སྔོན་ཡུལ་མ་ག་དྷའི་ཁྱེའུ་ཟླ་བ་ཞེས་བྱ་བས་ཆུང་ནས་བཟུང་སྟེ། མ་ནུས་པ་སྐྱོང་བ་དང་། ཡོན་ཏན་ཅན་ལ་མཆོད་ཅིང་བསྟོད་པ་དང་། བྱམས་དང་སྙིང་རྗེ་ལྡན་པ་ཀུན་གྱི་གོང་དུ་འཁུར་བ་དང་། ལྷ་རྣམས་ཀྱིས་ཀྱང་སྡོང་གྲོགས་རྒྱ་ཆེན་པོ་བྱེད་དོ། །དེ་བླ་མ་སངས་རྒྱས་ཡེ་ཤེས་ཀྱི་དྲུང་དུ་རབ་ཏུ་བྱུང་། རྒྱུད་ཚོད་མཐོ་བའི་སྡོམ་པ་གསུམ་ཀ་ཐོབ་པ་བྱུང་། མཚན་ཀྱང་ཡེ་ཤེས་སྙིང་པོར་བཏགས་སོ། །དེ་ནས་དུས་གསུམ་གྱི་སངས་རྒྱས་ཐམས་ཅད་སངས་རྒྱས་ཤིང་སྐུ་བསྟེན་པའི་ཤིང་དྲུང་དུ་པདྨ་འདམ་གྱིས་མ་གོས་པ་བཞིན་དུ། གྲོང་ཡུལ་གྱི་འདུ་འཛིའི་རྣམ་གཡེང་ཐམས་ཅད་སྤངས་ཉན་རང་གི་སེམས་ཀྱིས་ཤིན་ཏུ་དབེན་པའི་དགོན་པ་བསྟེན་ཏེ་གཞན་དོན་འབའ་ཞིག་ལས་མ་གཡོས་པར་བཞུགས་སོ། །སྔོན་མ་ག་དྷའི་ཡུལ་པདྨ་ཅན་གྱི་ཁྱེའུ་དགེ་འདུན་འཕེལ་ཞེས་བྱ་བས་ཆུང་དུས་ལོ་དྲུག་བདུན་ཙམ་ནས་ཆོས་གོས་རྣམ་གསུམ་ཁྱེར་ཤོག་ཟེར། དེ་རབ་ཏུ་བྱུང་བས། གཞན་གྱི་ཁྱེའུ་མང་པོ་ཡང་རབ་ཏུ་བྱུང་ངོ་། །དེ་ཐམས་ཅད་ཁེ་གྲགས་དང་རྙེད་བཀུར་ཡིད་ལ་མ་བྱས་པར་རི་དྭགས་བཞིན་དུ་རེ་ཁྲོད་དབེན་པར་གནས། རི་དྭགས་ཤི་བའི་རོ་ལྟར། རྣམ་པར་མི་རྟོག་པ་དངོས་པོ་ཐམས་ཅད་ལ་ཆགས་པ་མེད་པ་བྱས་པས་ལྷ་ཀླུ་དགའ། ཡུལ་ཕྱོགས་ལ་ཆར་ཆུ་དུས་སུ་བབས། མུ་གེའི་སྒྲ་མི་གྲགས། ནད་མེད་བདེ་བར་གྱུར། གྲོང་ཁྱེར་གྱི་ཁྱེའུ་ཕལ་ཆེར་ཆོས་ལ་བཀོད་དོ། །ཡང་སྔོན་ཡུལ་སེར་སྐྱའི་བྲམ་ཟེའི་ཁྱེའུ་གསལ་བ་ཞེས་བྱ་བ། བླ་མ་བློ་གྲོས་འཇིགས་མེད་ཀྱི་དྲུང་དུ་རབ་ཏུ་བྱུང་སྟེ། འཇིག་རྟེན་འདིའི་ཐེ་ཚོམ་ཐམས་ཅད་སྤངས་ནས་ལོ་ལྔ་བཅུ་རྩ་ལྔའི་བར་དུ་སྒྲུབ་པ་ལ་ནན་ཏན་གཅེས་སྤྲས་བྱས་སོ། །སྔོན་ཡུལ་ཀོའུ་ཤ་དྷིའི་རྒྱལ་བོ་ཆགས་པ་མེད་པས་རྒྱལ་སྲིད་ལ་ཆགས་པ་སྤུ་ཙམ་ཡང་མེད་པར་སྤངས་ནས། བླ་མ་ཆགས་པ་མེད་པ་བསྟེན་ཏེ་ལོ་མའི་སྤྱི་ལ་བུ་ཞིག་གི་ནང་དུ་ལོ་ཉི་ཤུ་རྩ་དགུའི་བར་དུ་གཉིད་དང་ལེ་ལོ་སྤངས་ཏེ། རྒྱུན་ཆད་མེད་པར་འགྲོ་བའི་དོན་ལ་བརྩོན་འགྲུས་ཆེན་པོ་བྱས་སོ། །དེ་བཞིན་དུ་གང་ལ་ཆགས་པ་མེད་པར་རབ་ཏུ་བྱུང་ནས་རི་ཁྲོད་དབེན་པའི་གནས་སུ། འགྲོ་ཀུན་དོན་དུ་སངས་རྒྱས་ཐོབ་ཕྱིར། བླ་མའི་བཀའ་བཞིན་སྒྲུབ་པ་ལ་བརྩོན་པར་བྱའོ། །སྔོན་ལྷ་རྗེ་བསམ་གཏན་བྱ་བ་ལ། གཉན་ཆེན་ཐང་ལྷས་ཟླ་བ་གཅིག་གི་བར་དུ་འཚོ་བ་བཟང་པོ་དྲངས། ཡང་འཕགས་པ་བྱང་ཆུབ་དཔོན་གཡོག་ལ་ཐང་ལྷས་གཡག་རྒོད་ཀྱི་ཞོ་དར་མང་པོ་ཟླ་བ་གཅིག་གི་བར་དུ་དྲངས། ཕེབས་ཁར་དངུལ་སྒ་ཅིག་ཕུལ་བ་ད་དུང་དགེ་འདུན་རྒྱལ་པོའི་དཀོར་མཛོད་ན་ཡོད་སྐད། རྗེ་བཙུན་མི་ལ་རས་པ་ལ། ལྷའི་བུ་མོ་བདུན་གྱིས་འབྲས་དཀར་མོའི་འཚོ་བ་དྲངས། ཚེ་རིང་མཆེད་ལྔས་འདོད་ཡོན་གྱི་བྱེ་བྲག་བསམ་གྱིས་མི་ཁྱབ་པ་དྲངས། དེས་ན་འདོད་པ་ཐམས་ཅད་སྤངས་ནས་དབེན་པའི་གནས་སུ་སྙིང་ནས་ཆོས་བཞིན་བྱས་ན། འདོད་པ་ཆུང་བའི་ཆོས་པ་དེ་དག་ལ། འདོད་པ་ཆུང་བས་མིའི་མཆོད་པ་སྨོས་ཅི་དགོས། ལྷས་ཀྱང་མཆོད་པ་ཡིན་པས། དེས་ན་འོ་སྐོལ་རྣམས་ཀྱིས་དུས་རྒྱུན་དུ་འདོད་ཆུང་ཆོག་ཤེས་བྱེད་པ་གལ་ཆེ། སྔོན་གནོད་སྦྱིན་ལྔས་ཝ་ར་ཎ་སིའི་མི་ལ་གནོད་ནས་མི་མང་པོ་ཤི་ཚེ། རྒྱལ་པོ་བྱམས་པའི་སྟོབས་ཀྱིས་སེམས་ཅན་ཐམས་ཅད་ལ་བྱམས་པ་སྒོམས་ཤིག་གསུངས་པས། ཀུན་གྱིས་བྱམས་པ་བསྒོམས་པས་གནོད་སྦྱིན་ལྔས་གནོད་མ་ནུས། སྔོན་སངས་རྒྱས་ཀྱིས་ཀྱང་བདུད་སྡིག་ཅན་བྱེ་བ་དུང་ཕྱུར་མང་པོ་བྱམས་པའི་སྟོབས་ཀྱིས་ཕམ་པར་མཛད་གསུངས། སྔོན་བྲམ་ཟེ་ཞིག་གིས་ལམ་གྱི་བཞི་མདོ་ན་ཉལ་བའི་མཛེ་མོ་ཞིག་འདུག་པ་སྙིང་རྗེ་ནས། རྒྱབ་ཏུ་ཁུར་དབེན་པའི་གནས་སུ་བཞག་པ་གཞན་གྱིས་མཐོང་ནས་བྲམ་ཟེ་རིགས་ལས་ཉམས་སོ་ཟེར་འཕྱ་སྨོད་སྐུར་བ་འདེབས་པ་བྱུང་ཡང་དེ་ལ་མ་འཛེམ་པར་ཡང་ཡང་སྔས་ཁར་སོང་། ཟས་བྱིན་གོས་གཡོགས་སྐྱབས་འགྲོའི་དམིགས་རིམ་བསྟན་སྐྱབས་འགྲོ་བྱེད་དུ་བཅུག །རྨ་བཀྲུས་སྨན་གྱིས་གསོས་ནས་ནད་ལས་ཐར་བར་བྱས་སོ། །སྔོན་རྟོགས་ལྡན་ཞིག་གིས་བསིལ་བའི་ཚལ་གྱི་དུར་ཁྲོད་དུ། མི་ཤི་བའི་རུས་པ་གདན་དུ་བཏིང་། དམན་པའི་གོས་གྱོན། རོ་ཟས་ཟོས། རོ་ལྟར་ཉལ་ནས་ཡོད་པ་ལ། ཉིན་གཅིག་སྤྱང་མོ་ཞིག་གི་རོ་ཡོད་བཞིན་དུ་བཞག་ནས། རྟོགས་ལྡན་ལ་འཛིང་པ། མི་དམར་པོ་ཞིག་གིས་མདའ་རྒྱབ་པས། སྤྱང་མོ་རྨས་པར་སྙིང་རྗེ་ཆེན་པོ་སྐྱེས་ནས་རྟོགས་ལྡན་རོ་ཉལ་ལངས་ནས། རང་གི་ལུས་ཀྱི་གནག་ཤ་བཅད་ནས་བྱིན་སྤྱང་མོ་གསོས་པས། རིང་པོ་མ་ལོན་པར་སོས་པར་གྱུར། ལན་ཅིག་ཡང་སྤྱང་མོ་དེས་བཟུང་ཡང་རྟོག་མེད་དུ་གནས་པ་ན། མཁའ་འགྲོ་མ་ཞིག་བྱུང་ནས། ཅི་དགའ་འབུལ་ཟེར། འོ་ན་སྤྱང་མོ་ཤ་ཟ་མོ་འདི་དག་པའི་ཞིང་ཁམས་སུ་དྲོངས་བྱས་པས། དེ་ཡི་སྙིང་དེ་བཏོན་ནས་སྣང་སྟོང་འོད་དུ་ཡལ་ནས་སོང་། ཡང་སྔོན་རྒྱལ་བུ་བློ་གྲོས་འཕེལ་གྱིས། བྱམས་དང་སྙིང་རྗེ་བྱང་ཆུབ་ཀྱི་སེམས་འབའ་ཞིག་བསྒོམས། ཡབ་ལ། སེམས་ཅན་ཐམས་ཅད་ཕ་མ་ཡིན་པས། གནོད་འཚེ་བྱེད་མི་རུང་ཞེས་ཆོས་བསྟན། ནག་ཅན་གྱི་མི་བཙོན་དུ་བཟུང་བ་རྣམས་ཀྱང་ཐར་བར་བྱས། དེ་ནས་ཡུལ་གཞན་ཞིག་ཏུ་ཕྱིན་པའི་ལམ་ནས་གཅན་གཟན་མང་པོ་ཕྲད་ཀྱང་བྱམས་པ་བསྒོམས་པས། གནོད་པ་མ་བྱས། ཡུལ་གཅིག་ཏུ་ཕྱིན་པས། རྒྱལ་པོ་འཇིགས་བྱེད་ཅེས་བྱ་བའི་བཙུན་མོ་ཞིག་གི་ཁོག་ཏུ་ཀླུ་བདུད་ཞུགས་ནས་རྒྱལ་པོ་བསད། དེ་ནས་མི་མང་པོ་བསད་ནས་ཟོས་སོ། །དེ་དུས་མི་གཅིག་ལ་ཟ་རེས་བབས་ནས་འགྲོ་བ་སྙིང་རྗེ་ནས། དེའི་ཚབ་ཏུ་སོང་བས། བཙུན་མོ་མཛེ་ནད་ཀྱིས་ཐེབས་པའི་སྣ་ནས་དུག་སྦྲུལ་ཞིག་བྱུང་ནས་ཟ་གྲབས་བྱས་ཚེ། བྱམས་པའི་ཏིང་ངེ་འཛིན་ལ་བཞུགས་པས། བླ་མ་ཨ་ཝ་དྷུ་ཏི་པས་གནང་པའི་སྤྲུལ་པའི་རལ་གྲི་ཞིག་ཡོད་པ་དེ་རང་བྱུང་ནས། སྦྲུལ་དེ་གཏུབས་ནས་ཀླུ་བདུད་དེ་ཡང་བཏུལ་ལོ། །དེ་ནས་བཙུན་མོ་ནད་ལས་ཐར་བས་བཙུན་མོ་བྱས། རྒྱལ་ས་བཟུང་། རྒྱལ་ཁམས་ཐམས་ཅད་བྱམས་པས་བསྐྱངས་སོ། །ཐམས་ཅད་ཀྱིས་རྒྱལ་པོ་སྤྱི་བོར་བཀུར་ནས་གསུང་བཞིན་དམ་པའི་ཆོས་ལ་སྤྱོད་པར་གྱུར་ཏོ། །དེ་བཞིན་དུ་བྱམས་སྙིང་རྗེ་བྱང་ཆུབ་ཀྱི་སེམས་ཀྱི་སྒོ་ནས་རང་གི་ལུས་དང་སྲོག་ལ་མི་ལྟ་བར་སེམས་ཅན་ཐམས་ཅད་ལ་ཕན་རྒྱ་ཆེན་པོ་གདགས་པར་བྱའོ། །སྔོན་མི་རྒན་པོ་ཅིག་ལ། ནོར་དང་ལོངས་སྤྱོད་ཕུན་སུམ་ཚོགས་པ། རྣམ་ཐོས་སྲས་ཀྱི་ནོར་དང་འགྲན་པ་ཡོད་དེ། རྒན་པོ་དེའི་བུ་དགྲས་ཁྱེར་ནས་མ་རྙེད་དོ། །དེ་ནས་རྒན་པོ་དེས་མྱ་ངན་བྱས། རང་གི་ཡུལ་དུ་ཡང་མ་བསྡད་པར་གཞན་གྱི་ཡུལ་ཞིག་ཏུ་འཕོས་ནས་བསྡད་དོ། །ལོ་ཡང་མང་པོ་ལོན་ནས་ཉིན་གཅིག་བུ་དེ་ཤིན་ཏུ་ལྟོགས་པ་སྤྲང་པོ་རུ་སོང་ནས་ཕའི་སྒོ་རུ་འོངས་ནས་ཟས་བླངས་བས། ཕས་རང་གི་བུ་ཡིན་པར་ངོ་ཤེས་ཏེ། བུ་འདིར་ཤོག་བྱས་པས། བུས་ཕ་ཡིན་པར་ངོ་མ་ཤེས་པར་འཇིགས་ནས་བྲོས་སོ། །ཕ་ན་རེ། གཞན་ལ་ཕ་ཀི་བྲོས་པར་ངའི་བུ་ཡིན། འདིར་ཁྲིད་ཤོག་བྱས་པས། གཞན་མིས་བཟུང་བས་བུ་དེ་འཇིགས་ནས་བརྒྱལ། ཁ་ནས་དབུགས་ཀྱང་མ་ཐོན། འཆི་བའི་དུས་ལ་བབས་པས། ཕས་ཐོངས་ཤིག་བྱས་པས། བཏང་ཚེ་བུ་དེ་ལངས་ནས་སོང་ངོ་། །ཕྱིས་བུ་དེ་གྲོགས་པོ་ཞིག་དང་བཅས་འོང་ངོ་། །ནམ་ཞིག་བུ་དེ་ཡང་གྲོགས་པོ་མེད་པར་བྱུང་ངོ་། །ཁྱིམ་དེར་ཡང་བསྡད་དོ། །ནམ་ཞིག་ན་ཕ་ན་རེ། ཁྱོད་ངའི་བུ་གྱིས་ངས་ཕ་བྱ་ཞེས་སྨྲས་པས། བུས་དེ་ལྟར་བྱས་ནས་ཞག་གཅིག་གཉིས་སོང་ནས་ཕས་བུ་ལ་ང་ཚོང་དཔོན་ཕུན་སུམ་ཚོགས་པ་ཡིན་ཡུལ་ཀོ་ཤམ་པ་ཡིན། བུའི་མིང་དྲི་མ་མེད་ཡིན་ཏེ་བྱས་པས། བུས་ངའི་ཕ་ཡིན་པར་འདུག །ངའི་ཁྱིམ་ཡིན་པར་འདུག་སྙམ་བློ་བརྟན་ནོ། །དེ་བཞིན་དུ་བོད་དུ་དར་བའི་དབུ་རྫོགས་ཕྱག་གསུམ་སོགས་ཆོས་ལུགས་གྲུབ་མཐའ་མི་གཅིག་པ་འདི་རྣམས་ཀྱང་། རྒྱུ་མཚན་ཤེས་ན་དོན་གྱི་གཅིག་ཡིན་པས། དེས་ན་འོ་སྐོལ་རྣམས་ཀྱིས་ཆོས་ལུགས་གང་ལ་ཡང་མི་སྨོད་པར་དག་སྣང་སྦྱང་བར་བྱའོ། །སྔོན་གྱི་དགེ་བའི་བཤེས་གཉེན་ཆེན་པོ་འབྲོམ་སྟོན་པ་རྒྱལ་བའི་འབྱུང་གནས་རིན་པོ་ཆེའི་སྐུ་ཚེ་སྔ་ཕྱི་ཐམས་ཅད་དུ་ཆོས་ལུགས་གཞན་ཐམས་ཅད་ལ་སྐུར་བ་མི་འདེབས་ཅིང་གང་མོས་དེ་ལ་འདུན་པ་དང་། དེ་ཉིད་ཆོས་སྤྱོད་བཅུའི་སྒོ་ནས་ཉམས་སུ་ལེན་ཅིང་། དུས་གསུམ་བསགས་པའི་དགེ་ཚོགས་རྣམས་སེམས་ཅན་གྱི་དོན་དུ་བསྔོ་ཞིང་སྨོན་ལམ་རྒྱ་ཆེན་བཏབ་པའི་སྐྱེས་རབས་རྣམ་པར་ཐར་པ། དེ་བཞིན་དུ་འོ་སྐོལ་རྣམས་ཀྱིས་ཀྱང་ཆོས་ལུགས་གཞན་ལ་མི་སྨོད་རང་ཉིད་གང་མོས་ཆོས་དེ་ལ་རབ་ཏུ་འདུན་པས། ཡི་གེར་འབྲི་བ་དང་ཉན་པ་དང་ཀློག་པ་དང་འཛིན་པ་དང་འཆང་བ་དང་ཁ་ཏོན་དུ་བྱེད་པ་དང་། དེ་དོན་སེམས་ཤིང་སྒོམ་པ་སྟེ་ཆོས་སྤྱོད་བཅུའི་སྒོ་ནས་ཉམས་སུ་ལེན་ཅིང་། དུས་གསུམ་བསགས་པའི་དགེ་ཚོགས་རྣམས་གནས་སྐབས་དང་མཐར་ཐུག་གི་སྨོན་གནས་རྣམས་སུ་འདུན་པ་དྲག་པོས་བསྔོ་ཞིང་སྨོན་ལམ་རྒྱ་ཆེན་པོ་གདབ་པར་བྱའོ། །སྨྲས་པ། ཕན་དང་བདེ་བ་མ་ལུས་འབྱུང་བའི་གནས། །འདྲེན་པ་མཉམ་མེད་སྟོན་པ་སངས་རྒྱས་གསུང་། །ལན་གཅིག་མ་ཡིན་ཡང་ཡང་འཆད་ལ་སྤྲོ། །སླར་ཡང་ཚིགས་སུ་བཅད་ནས་དབྱངས་སུ་ལེན། །འགྲོ་བ་ལྷ་དང་བཅས་པའི་བསོད་ནམས་ཞིང་། །བསླུ་མེད་དཀོན་མཆོག་གསུམ་ལ་མཆོད་པའི་ཚོགས། །ཕུལ་ན་ཕན་ཡོན་དཔག་ཏུ་མེད་པ་ཡོད། །དེ་ཕྱིར་དངོས་འབྱོར་ཡིད་སྤྲུལ་མཆོད་པ་ཕུལ། །དགེ་འདུན་རྣམས་ལ་མང་ཇ་ཕོར་བ་རེ། །ཕུལ་ཡང་ཚེ་འདིར་ལོ་ལེགས་འབྲུ་ནོར་འཕེལ། །ཕྱི་མར་མཐོ་རིས་ཐར་པའི་གནས་སུ་འགྲོ། །དེ་ཕྱིར་དགེ་འདུན་སྡེ་རྣམས་མཆོད་བསྟོད་བཀུར། །རྒས་པའི་ཕ་དང་མ་སོགས་དྲིན་ཅན་ལ། །དྲིན་གཟོ་བྱས་ན་ཚེ་འདིར་ཅི་བསམ་འགྲུབ། །འཇིག་རྟེན་ཕྱི་མར་བདེ་སྐྱིད་དཔལ་ལ་སྤྱོད། །དེ་ཕྱིར་དྲིན་ཅན་རྣམས་ལ་དྲིན་གཟོ་གྱིས། །དབུལ་པོ་རྣམས་ལ་སྦྱིན་པ་བཏང་གྱུར་ན། །ཚེ་འདིར་སྙན་གྲགས་རྒྱས་ཞིང་ཟས་ནོར་འདུ། །ཕྱི་མར་མཐོན་པོ་འབྱོར་པ་ཅན་དུ་འགྱུར། །དེ་ཕྱིར་དབུལ་པོ་རྣམས་ལ་སྦྱིན་པ་ཐོངས། །ཕྱག་གཅིག་འཚལ་ཡང་ལུས་ཀྱིས་ནོན་ཚད་ཀྱི། །དབང་ཆེན་གསེར་གྱི་ས་གཞིར་ཐུག་གི་བར། །རྡུལ་གྱི་གྲངས་མཉམ་འཁོར་ལོས་སྒྱུར་བར་སྐྱེ། །དེ་ཕྱིར་བླ་མ་ལྷ་ལ་གུས་ཕྱག་འཚལ། །སྐུ་གསུང་ཐུགས་རྟེན་རྣམས་ལ་བསྐོར་བ་རེ། །བྱས་ཀྱང་ལས་ངན་སྡིག་སྒྲིབ་ཀུན་དག་ནས། །ཕྱི་མར་མི་ལུས་ཐོབ་ནས་འཚང་རྒྱ་འགྱུར། །དེ་ཕྱིར་ཀུན་གྱིས་བསྐོར་བ་བྱེད་ལ་བརྩོན། །མཆོད་རྟེན་ཞིག་གསོ་ལམ་འཕྲང་བཟོ་བ་དང་། །བསྙེན་གནས་སྨྱུང་གནས་ལན་ཅིག་བསྲུངས་ན་ཡང་། །སྡིག་སྒྲིབ་དག་ནས་མཐོ་རིས་ཐར་པ་ཐོབ། །དེ་ཕྱིར་དེ་དག་རྣམས་ལ་བརྩོན་པར་རིགས། །གང་ཞིག་སྐྱབས་སུ་སོང་བའི་ཕན་ཡོན་ནི། །གཟུགས་སུ་གྲུབ་ན་སྟོང་གསུམ་འཇིག་རྟེན་གྱི། །ཁམས་འདི་ལ་ཡང་ཤོང་བར་མི་འགྱུར་གསུངས། །དེ་ཕྱིར་ནངས་ནུབ་ཀུན་ཏུ་སྐྱབས་འགྲོ་གྱིས། །བོད་ཀྱི་ལྷ་སྐལ་འཕགས་མཆོག་སྤྱན་རས་གཟིགས། །ཆོས་ཀུན་སྙིང་པོ་ཡི་གེ་དྲུག་མ་ཡིན། །མ་ཎིའི་ཕན་ཡོན་བཤད་ན་བརྗོད་མི་ལངས། །དེ་ཕྱིར་ཀུན་གྱིས་མ་ཎི་པདྨེ་བགྲོངས། །སྲོག་གཅོད་སྤངས་ན་ཚེ་རབས་ཐམས་ཅད་དུ། །ཚེ་ལ་བར་ཆད་ཅུང་ཟད་ཙམ་མི་འབྱུང་། །ཚེ་རིང་ནད་མེད་བདེ་སྐྱིད་ཕུན་སུམ་ཚོགས། །དེ་ཕྱིར་སྲོག་གཅོད་སྤོངས་ལ་ཚེ་ཐར་ཐོངས། །རྫུན་སྤངས་བདེན་པར་སྨྲས་ན་གཞན་གྱིས་ཚིག །ཚད་མར་འཛིན་ཅིང་སྐྱེ་བ་བདུན་ལ་རྫུན། །མ་སྨྲས་དྲང་སྲོང་བདེན་ཚིག་འགྲུབ་པར་འགྱུར། །དེ་ཕྱིར་རྫུན་སྤངས་དྲང་པོར་སྨྲ་བ་གཅེས། །བླ་མ་བསྟེན་ནས་ཡོན་ཏན་སློབ་ནུས་ན། །བླུན་པོ་བ་ལང་རྫི་བོ་ཡིན་ན་ཡང་། །མཁས་པའི་དབང་པོར་གྱུར་ནས་ཀུན་གྱིས་བཀུར། །དེ་ཕྱིར་བླ་མ་བསྟེན་ལ་ཐོས་བསམ་གྱིས། །འཁོར་བའི་ཁྱིམ་ཐབ་མེ་ཡི་འོབས་དང་འདྲ། །རབ་ཏུ་བྱུང་བ་བསིལ་སར་གནས་པ་འདྲ། །རབ་བྱུང་ཁྱིམ་པ་ཁྱད་པར་བརྒྱ་ཕྲག་ཡོད། །དེ་ཕྱིར་ཁྱིམ་དུ་མ་འདུག་རབ་ཏུ་བྱུང་། །རི་ཁྲོད་དབེན་པ་ལྷ་ཡི་ཡུལ་དང་མཚུངས། །གཅིག་པུར་བསྡད་པ་ལྷ་ལས་སྐྱིད་པར་འགྱུར། །དེ་ཕྱིར་རྣམ་གཡེང་འདུ་འཛིའི་ཡུལ་སྤོངས་ལ། །དབེན་པའི་གནས་སུ་གཅིག་པུར་སྒོམ་སྒྲུབ་གྱིས། །ཧ་ཅང་འདོད་པ་ཆེ་བའི་མི་རྣམས་ཀྱིས། །ཅི་བྱས་སེམས་ལ་ནམ་ཡང་བདེ་དུས་མེད། །འདོད་ཆུང་ཆོག་ཤེས་བདེ་བ་རྒྱུན་མི་འཆད། །དེ་ཕྱིར་འདོད་པ་ཆུང་ཞིང་ཆོག་ཤེས་བྱ། །བྱམས་དང་སྙིང་རྗེ་བྱང་ཆུབ་སེམས་མངའ་བའི། །བྱང་ཆུབ་སེམས་དཔའ་གང་དུ་གནས་ཀྱང་བདེ། །དེ་ཡི་ཕྱོགས་ཀྱི་སེམས་ཅན་རྣམས་ཀྱང་བདེ། །དེ་ཕྱིར་བྱམས་དང་སྙིང་རྗེ་བྱང་སེམས་སྦྱོངས། །དག་སྣང་སྦྱངས་ན་མ་བསྒྲུབས་ལྷ་ཞལ་མཐོང་། །འབད་རྩོལ་མེད་པར་ཉམས་རྟོགས་ཡོན་ཏན་འཆར། །དེ་ཕྱིར་ཆོས་དང་གང་ཟག་གཞན་རྣམས་ལ། །དག་སྣང་སྦྱོངས་ལ་གང་ཆོས་ཉམས་སུ་ལོངས། །བསགས་པའི་དགེ་ཚོགས་གནས་སྐབས་མཐར་ཐུག་གི །སྨོན་གནས་རྣམས་སུ་འདུན་པ་དྲག་པོ་ཡིས། །བསྔོས་ན་དགེ་རྩ་མི་ཟད་གོང་འཕེལ་འགྱུར། །དེ་ཕྱིར་བསྔོ་བ་སྨོན་ལམ་མཚམས་སྦྱོར་མཛོད།།
༈ ད་ནི་ཆོས་ཀྱི་ལུགས་དང་མི་འགལ་ཞིང་། །འཇིག་རྟེན་མི་ཆོས་ལུགས་ཀྱང་འགྲུབ་པའི་ཕྱིར། །དམ་པ་རྣམས་ཀྱི་སྤྱོད་ཚུལ་ཇི་བཞིན་དུ། །ད་དུང་དམ་ཆོས་བསླབ་བྱ་བཤད་ཀྱིས་ཉོན། །དེ་ཡང་སྟོན་པ་ཐུགས་རྗེ་ཅན་གྱིས་གསུངས་པའི་དམ་པའི་ཆོས་དང་མི་འགལ་ཞིང་། འཇིག་རྟེན་མི་ཆོས་ཀྱི་བྱ་བ་རྣམས་ཀྱང་ལེགས་པར་འགྲུབ་པའི་ཕྱིར། དམ་པ་གོང་མའི་གསུང་བཞིན་ལུགས་གཉིས་ཀྱི་བསླབ་བྱ་རྣམས་བཤད་པ་ལ། ཐོག་མར་བྱ་མི་འོས་པ་རྣམས་སྤོང་དགོས་ཚུལ་ནི། སྔོན་རྫི་བོ་གཅིག་གིས་ནམ་ཟླ་སྟོན་གྱི་དུས་སུ་གླང་བོར་ནས། འཚོལ་དུ་ཕྱིན་པས་གླང་མ་རྙེད། ལྟོགས་སྐོམ་པའི་ངང་ནས་རི་སུལ་ཅིག་ན་ཕར་ཕྱིན་པས། ཆུ་མིག་ཆུང་ཆུང་ཅིག་འདུག་པ། ཤིང་ལོ་ཆེ་བ་གཅིག་ཏུ་བསྐྱིལ་ནས་འཐུང་རན་པ་དང་། བྱ་རོག་གཅིག་བྱུང་ནས། གཤོག་པ་བརྡབས་ནས་གཏོར་སོང་། དེ་ལྟར་ལན་གསུམ་གྱི་བར་དུ་གཏོར་སོང་ཚེ། གླང་རྫིའི་བསམ་པ་ལ་ངས་གང་ཡང་མ་ཉེས་པའི་ཁར་ཆུ་ཡང་འཐུང་དུ་མི་སྟེར་ན་ཟེར། དབྱུག་པ་ཅིག་ཡོད་པ་ཀླད་ལ་བསྐོར་ནས་བརྒྱབ་པས་བྱ་རོག་གི་མགོ་ལ་ཕོག་ནས་ཤིའོ། །དེ་ནས་གླང་རྗིའི་བསམ་པ་ལ། འདི་འདྲ་ཅི་ཡིན་མི་ཤེས་སྙམ་ནས། ཆུ་འཐོར་བ་རྣམས་ལ་བལྟས་པས། ཆུ་ཕོག་ཚད་ཀྱི་སེམས་ཅན་ཤི་འདུག །ཆུ་དེའི་རྩ་བ་འཚོལ་དུ་ཕྱིན་པས། དུག་སྦྲུལ་ཞིག་གཉིད་ལ་སོང་བའི་ཁ་ཆུ་ཡིན་པར་ཤེས་སོ། །དེ་ནས་གླང་རྫིའི་བསམ་པ་ལ། ང་ལ་བྱ་རོག་གིས་ཕན་བཏགས་པར་འདུག་སྟེ། ངས་བརྟག་དཔྱད་མ་བྱས་པར་བྱ་རོག་བསད་པ་མ་བཟང་སྙམ། རྗེས་ནས་འགྱོད་པ་སྐྱེས་ཀྱང་བྱ་ཐབས་མ་བྱུང་། སྔོན་གྲོང་ཁྱེར་སེར་སྐྱའི་བྲམ་ཟེ་མོ་ཞིག་ལ་བུ་ཆུང་ཞིག་ཡོད་པ། ཆུ་ཞིག་ལེན་དུ་འགྲོ་བའི་བར་ལ། ནེའུ་ལེ་ཞིག་ལ་བཅོལ་ནས་སོང་། བུ་ཆུང་ཤིང་ཞིག་གི་རྩར་བསྙལ་ནས་བཞག་སྟེ། ནེའུ་ལེ་ཤིང་གི་རྩེར་བསྡད་ནས་བསྲུངས་པའི་སྐབས་ཤིག་དུག་སྦྲུལ་ནག་པོ་ཞིག་བུ་ཆུང་གི་རྩར་བྱུང་བར། ནེའུ་ལེའི་བསམ་པ་ལ། རྟ་བཅོལ་བུ་བཅོལ་སྙིང་ནས་བཅོལ་ཟེར་བ་ཡིན་པས་བྲམ་ཟེ་མོས་ང་ལ་སྙིང་ནས་བཅོལ་བ་ཡིན། ངས་ཀྱང་བཅོལ་གྱི་སྟེང་ལ། མགོ་ཐོན་པ་ཅིག་བྱ་དགོས་སྙམ། ནེའུ་ལེ་དུག་སྦྲུལ་གྱི་ཁར་འཚངས་ནས་སྦྲུལ་གྱི་སྐེ་བཅད་ནས་བསད་དེ། མོ་ཆུ་ལེན་པའི་རྩར་བརྒྱུགས་ནས་ཕྱིན་པས། བྲམ་ཟེ་མོའི་བསམ་པ་ལ། སེམས་ཅན་འདི་དམར་དང་ཆེ། ཁ་ལ་ཁྲག་གཅིག་ཀྱང་འགོས་འདུག །འདིས་ངའི་བུ་ཟོས་པ་ཡིན་སྙམ་ནས། སྐྱོགས་གཅིག་ཡོད་པ་ཀླད་ལ་བསྐོར་ནས་བརྒྱབ་པས། ནེའུ་ལེའི་མགོ་ལ་ཕོག་ནས་ཤིའོ། །དེ་ནས་སྔར་གྱི་ས་ལ་ལོག་ཡོང་བས། བུ་ཆུང་མ་བསད་པར། བུ་ལ་གནོད་པའི་དུག་སྦྲུལ་གྱི་སྐེ་བཅད་ནས་བསད་འདུག་པ་མཐོང་ནས། མོའི་བསམ་པ་ལ། ནེའུ་ལེས་ང་ལ་ཕན་བཏགས་འདུག་པ་ལ། ངས་ནེའུ་ལེ་བསད་སྙམ་རྗེས་ནས་འགྱོད་པ་དྲག་པོ་སྐྱེས་ཀྱང་བྱ་ཐབས་མ་བྱུང་། སྔོན་རྒྱལ་པོ་ཟླ་བ་སེང་གེ་དང་བཙུན་མོ་གཟུགས་ཀྱི་ཉི་མ་གཉིས་ཀྱི་བར་ལ། རིགས་ངན་གྱི་བཙུན་མོ་དང་། གཡོག་མོ་གཉིས་ཀྱིས་དབྱེན་བཅུག་ནས། ཉེས་པ་མེད་བཞིན་དུ། རྒྱལ་པོས་གཟུགས་ཀྱི་ཉི་མ་གསོད་གྲབས་ལན་གསུམ་བྱས་པས། ནེ་ཙོ་སྨྲ་མཁན་ཞིག་ཡོད་པ་དེས། སྔར་གྱི་གཏམ་རྒྱུད་དེ་གཉིས་ཀ་བཤད་ནས་ལན་གཉིས་ལྡོག་ཀྱང་། རྗེས་མ་དེ་ལ་ནེ་ཙོ་ཡང་བཟུང་ནས་མགོ་བཅད། གཟུགས་ཀྱི་ཉི་མ་ཡང་ཡུལ་བཏོན་པའི་རྗེས་སུ། སྔར་གྱི་གཏམ་རྣམས་རྫུན་པར་ཤེས། ནེ་ཙོ་གང་སྨྲས་བདེན་པར་ཤེས་ནས། རྒྱལ་པོའི་བསམ་པ་ལ། ང་ལ་ཕན་པར་སྨྲས་པའི་ནེ་ཙོ་སྨྲ་བའི་རྒྱལ་པོ་དེ་བསད་པ་མ་བཟང་སྙམ་ནས། རྗེས་ནས་འགྱོད་ཀྱང་བྱ་ཐབས་མ་བྱུང་། ཡང་སྔོན་རྒྱལ་པོ་ཞིག་ལ། བློན་པོ་ཤིན་ཏུ་མཁས་པ་ཞིག་ཡོད་པས། རྒྱལ་པོ་ལ་གང་དགོས་པ་ཐམས་ཅད་སྒྲུབ་པ་ལ་སྐབས་ལྷའི་ཡུལ་ནས་ནད་ཀུན་འཚོ་བའི་སྨན་གྱི་སྡོང་པོའི་འབྲས་བུ་བླངས་ནས་བཙུག་པས། བློན་པོ་གཞན་ཞིག་གི་ཕྲག་དོག་གི་དབང་གིས། བློན་པོས་སྨན་གྱི་སྡོང་པོ་བཙུག་མི་འདུག །རྗེས་སུ་རྒྱལ་པོ་གསོད་ཐབས་དུག་གི་སྡོང་པོ་བཙུག་འདུག་བྱས། རྒྱལ་པོ་ལ་ཞུ་ལོག་ཕུལ་བས། རྒྱལ་པོས་བརྟག་དཔྱད་མ་བྱས་པར། བློན་པོ་དེའི་ཚིག་བདེན་པར་བཟུང་ནས། བློན་པོ་བཟང་པོ་དེ་བཟུང་ནས་བསད་དོ། །རྗེས་ནས་སྨན་གྱི་སྡོང་པོ་ཆེར་རྒྱས་ཀྱང་། རྒྱལ་པོས་དུག་སྡོང་ཡིན་བསམ། ཉིན་གཅིག་ནག་ཅན་ཞིག་གི་རྐང་ལག་བཅད་ནས། དུག་ཤིང་གི་རྭ་བའི་ནང་དུ་ཆུག་ཅེས་བཅུག་པས། མི་དེས་ཤིང་གི་ལོ་མ་མེ་ཏོག་འབྲས་བུ་རྣམས་ཟོས་པས། སྔར་གྱི་ཡན་ལག་བཅད་པ་དང་ནད་ཡོད་པ་ཐམས་ཅད་སོས་པ་བྱུང་། དེ་རྒྱལ་པོས་མཐོང་ནས། སྔར་གྱི་བློན་པོ་དྲིན་ཅན་དེས་ང་ལ་ཕན་པའི་སྨན་གྱི་སྡོང་པོ་འདི་ལྟ་བུ་བཙུགས་ཀྱང་། དེ་ངས་བསད་ནས་དྲིན་ལན་ལོག་པར་འཇལ་འདུག་སྙམ་འགྱོད་པ་དྲག་པོ་སྐྱེས་པ་བྱུང་། ཡང་སྔོན་ནགས་འདབས་ཞིག་ན་བྱ་ཐི་བ་གཉིས་ཡོད་པས། དབྱར་ཀ་སྔོ་བསགས་པའི་ཁང་པ་གང་ཡོད་པ་དེ་བྱ་ཐི་བ་མོ་ལ་སྲུང་དུ་བཅུག་ནས། བྱ་ཕོ་དེ་གཞན་དུ་སོང་། ཕྱིར་ལོག་ནས་བལྟས་པས་སྔོ་སྐམས་ནས་ཉུང་དུ་སོང་བ་མཐོང་ནས། ཆུང་མ་ལ། ཁྱོད་ཀྱིས་སྔོ་འབྲས་ཐམས་ཅད་ཟོས་སོ་བྱས་བས། ཐི་བ་མོ་ན་རེ། བདག་གིས་ཅི་ཡང་ཟོས་པ་མེད་ཅེས་སྨྲས་ཀྱང་མ་ཉན་པར་ཁྲོས་ནས་བརྡུངས་པས་མོ་ཤིའོ། །དེའི་ཕྱི་ལོ་སྔོ་འབྲས་ཀྱིས་ཁང་པ་དེ་གང་ནས་བཞག་པ་སྐམས་ནས་ཉུང་དུ་སོང་བ་མཐོང་ནས། རང་གི་གྲོགས་མོ་ལ་སྐྱོན་མེད་པ་ཤེས་ནས་མྱ་ངན་གྱིས་ནོན་པ་ན། ནགས་དེ་ན་གནས་པའི་ལྷ་རྣམས་ཀྱིས་སྨྲས་པ། ནགས་ན་གནས་པའི་ཐི་བ་ནི། །འདབ་མ་ཁྲ་བོ་མིག་དམར་བ། །ལེགས་ཉེས་རྣམ་པར་མི་དཔྱོད་པར། །ཆུང་མ་བསད་ནས་མྱ་ངན་གྱིས། །ཞེས་སྒྲོག་གོ །དེས་ན་བྱ་བ་གང་བྱེད་ཀྱང་སྔོན་དུ་ལེགས་པར་བརྟགས་ནས་མ་བྱས་ན། བྱ་བ་ནོར་ནས། བཟང་ལན་ངན་གྱིས་འཇལ་བ་དེ་འདྲ་འབྱུང་བས། འོ་སྐོལ་རྣམས་ཀྱིས་བྱ་བ་གང་བྱེད་ཀྱང་སྔོན་དུ་བརྟག་དཔྱད་བྱེད་པ་གལ་ཆེ། མ་བརྟགས་པའི་བྱ་བ་བྱེད་མི་རུང་། སྔོན་མི་གཡོ་ཅན་ཞིག་གིས། བོང་བུ་ཤི་བའི་རྔ་མ་བཅད་ནས། རི་དྭགས་ཤིག་གི་རྔ་མ་དང་། བོང་ཤ་གཉིས་ཁྱེར་ནས་སོང་། ཤ་ཉོ་ཡེ་དྲིས་པས་གཞན་རྣམས་ན་རེ། ཅི་ཡི་ཤ་ཡིན་ཟེར་བ་དང་། རི་དྭགས་ཀྱི་རྔ་མ་དེ་བསྟན་ནས། རི་དྭགས་འདི་ཡི་ཤ་ཡིན་བྱས་པས། གཞན་རྣམས་ཀྱིས་རི་དྭགས་ཀྱི་ཤ་ཡིན་སྙམ་བོང་ཤ་ལ་རིན་ལེགས་པོ་སྤྲད་ནས་ཉོས་སོང་ཚེ། གཡོ་སྒྱུ་ཅན་གྱི་མི་དེས་ཁོ་བོ་ནི་ཐབས་མཁས་པ་ཡིན་སྙམ་ནས། རང་གི་སྐྱོན་མཚང་ཆེན་པོ་དེ་ཡང་ཡོན་ཏན་དུ་རློམས་སོ། །དེས་ན་གཞན་ལ་དེ་འདྲའི་མགོ་བསྐོར་གཏོང་མི་རུང་། སྔོན་ཡུལ་བྷ་གའི་བྲམ་ཟེ་ཨ་ཤད་ཐ་བྷུ་ཏི་ཞེས་བྱ་བ་དེ་ཡུལ་ཀུན་ཏུ་རྒྱུ་བ་ན། རིགས་མཐུན་བྲམ་ཟེ་གཞན་ཞིག་བྱུང་ནས་དེ་དང་འགྲོགས་ནས་སོང་དུས། གྲོགས་དེ་བཟང་ངན་གང་འདྲ་ཡིན་མི་ཤེས་བསམ། སེམས་ཕེབས་པ་མ་བྱུང་བས། གྲོགས་དེ་གཡོ་ཅན་ཞིག་ཡིན་པས། དེས་ཤེས་ནས་བག་ཕེབས་པའི་ཐབས་སུ། གཉིས་ཀ་གྲོང་གཞན་ཞིག་ཏུ་སོང་ནས། ཚུར་འོང་བའི་ལམ་བར་ནས། ང་ཕྱིར་གཅིག་འགྲོ་དགོས་ཟེར་བ་ཁྱོད་ཅིའི་ཕྱིར་འགྲོ་དྲིས་པས། གཡོ་ཅན་གྱི་གྲོགས་དེ་ན་རེ། ཁྱིམ་བདག་དེའི་ཁང་བའི་རྡུལ་གཅིག་བདག་གི་གོས་ལ་འབྱར་འདུག་པས། དེ་མ་བསྐྱལ་ན་མ་བྱིན་ལེན་དུ་འགྱུར་ཟེར་སོང་ནས་བསྐྱལ་བའི་ཁུལ་བྱས། སླར་ལོག་ཚེ། བྲམ་ཟེ་ཨ་ཤད་ཐ་བྷུ་ཏི། གྲོགས་དེའི་ངག་ལ་ཡིད་ཆེས་ནས་ནོར་ཐམས་ཅད་ཀྱི་གཉེར་ཁ་བྱེད་དུ་བཅུག་གོ །དེ་ནས་སྐབས་ཤིག །བྲམ་ཟེ་ཨ་ཤད་ཐ་གངྒཱ་ལ་ཁྲུས་བྱེད་དུ་ཕྱིན་པའི་ཤུལ་ན་བྲམ་ཟེ་རྡུལ་སྐྱེལ་གྱིས་ནོར་ཅི་ཡོད་ཁུར་ནས་བྲོས་སོ། །ཁོ་ཕྱིར་འོངས་ནས་རང་ལ་སྨད་ར་མང་པོ་བྱས་གྲོང་རྣམས་སུ་སོང་ངོ་། །དེས་ན་དེ་འདྲའི་གཡོ་སྒྱུ་བྱས་ནས་གཞན་གྱི་ནོར་འཁྱེར་མི་རུང་། སྔོན་ཐ་ག་བ་ཞིག་གཞན་དུ་སོང་ཤུལ་ན། ཐ་ག་པའི་ཆུང་མ་དང་སྐྱེས་པ་གཞན་ཞིག་གི་བར་གྱི་ཕོ་ཉ་མོ་འབྲེག་མཁན་གྱི་ཆུང་མས་བྱས་ནས་གསུམ་པོ་ཐ་ག་བའི་ཁྱིམ་དུ་འདུས་པའི་ཐོག་ལ་ཐ་ག་བ་སླེབས་པས་སྐྱེས་པ་དེ་བྲོས་སོ། །ཕོ་ཉ་མོ་ཚངས་བང་དུ་གབ་པ་དང་། ཐ་ག་པས་རྒྱུ་མཚན་ལ་བརྟགས་ཏེ། རང་གི་ཆུང་མས་སྐྱེས་པ་གཞན་བླངས་འདུག་སྙམ། ཆུང་མ་ཀ་བ་ལ་བཅིངས་ནས་བཞག །ཁོ་ཆང་གིས་མྱོས་བའི་སྟབས་ཀྱིས་གཉིད་དུ་སོང་ངོ་། །དེའི་བར་ལ་ཐ་ག་པའི་ཆུང་མས་ཕོ་ཉ་མོ་ཁྱོད་ལ་ཉེས་པ་མེད་པས། ཁོས་ཅི་ཡང་མི་བྱེད་ཀྱི། འདིར་ཅུང་ཟད་ཅིག་སྡོད་ཅིག་བྱས། གཡོ་སྒྱུ་བྱས་ཕོ་ཉ་མོ་ཀ་བ་ལ་བཅིངས་སྟེ་བཞག་གོ །མཚན་མོ་ནམ་ཕྱེད་ཙམ་ན་གཉིད་སད་དེ། སྐྱེས་པ་གཞན་དང་ཉལ་བའི་རྒྱུ་མཚན་མང་པོ་བཤད་ནས་སྣ་བྲེགས་ནས་ཡང་གཉིད་ལོག་གོ །དེ་ནས་ཕོ་ཉ་མོ་སྐྲག་སྟེ་ཐ་ག་བའི་ཆུང་མ་ལ་སྐད་ཆུང་ངུས་ཁོ་མོའི་སྣ་བཅད་ཚར་གྱིས་ད་བཅིངས་པ་འདི་འགྲོལ་རོགས་གྱིས་ཟེར་བ་བཀྲོལ་བས་ཕོ་ཉ་མོ་འཇིགས་ནས་ཡུལ་དུ་བྲོས་སོ། །ཐ་ག་པའི་ཆུང་མ་དེས་རང་ཀ་བ་ལ་བཅིངས་ཏེ་རྫུན་བྱས་ནས་བསྡད་དོ། །དེར་ཁོ་གཉིད་སད་དེ་གཉིས་པོ་ཡུན་རིང་དུ་རྩོད་པ་བྱས་པའི་མཐར་མོ་ན་རེ། ཁོ་མོ་ལ་སྐྱེས་པ་གཞན་གྱི་སྐྱོན་མེད་པ་ལ་ཁྱོད་ཀྱིས་སྐྱོན་ཅན་དུ་བྱས་མོད། ང་ལ་སྐྱོན་མེད་ན། བདེན་པའི་ཚིག་དེས་སྣ་བཅད་པ་སླར་སྐྱེ་བར་གྱུར་ཅིག་ཅེས་སྨྲས་ནས། མོ་ལ་སྣ་སྐྱེས་འདུག་བདེན་པ་ཡིན་མིན་ལྟོས་བྱས་པས། ཐ་ག་པས་བལྟས་པས་སྣ་ཡོད་ཚེ། ཁོ་མགོ་འཁོར་ནས་བདེན་སྙམ་ཆུང་མ་ལ་གནོད་པ་བྱེད་མ་ནུས་སྐད། དེ་བཞིན་དུ་རང་ལ་འབབ་པའི་ཉེས་སྐྱོན་རྣམས། གཡོ་སྒྱུ་བྱས་ནས་གཞན་ལ་བསྒྱུར་མི་རུང་། ཡང་སྔོན་བྲམ་ཟེ་གཞོན་ནུ་ཞིག་གིས། ལྷ་མཆོད་ཕྱིར་ར་ཞིག་ཁྲིད་ནས་འགྲོ་བ། རྐུན་པོ་ལྔས་མཐོང་ནས། བདག་ཅག་གིས་སྐྱེས་འདི་ལེན་པའི་ཐབས་བྱའོ་ཞེས་གྲོས་བྱས་ཏེ། བྲམ་ཟེ་དེ་འགྲོ་བའི་ལམ་གྱི་མཚམས་མཚམས་སུ་ཕྱིན་ནས། རྐུན་པོ་སྔ་མ་དེ་དང་འཕྲད་པ་ན། ཀྱེ་མ་འཇིག་རྟེན་ན་བྲམ་ཟེ་ཁྱི་འཁྲིད་པའང་གདའོ་བྱས་པས། ཁོ་ལ་ལན་ཅི་ཡང་མ་སྨྲས་སོ། །ཡང་གཉིས་པ་དེས་དེ་སྐད་བཤད་པ་ལ། ལན་ཟེར་དུ་ཚད་པ་ཙམ་མོ། །གསུམ་པ་དེ་དང་འཕྲད་ནས། དེ་སྐད་གླེང་ཚེ་ཅུང་ཟད་ཡིད་མ་ཆེས་པར་བལྟས་ཏེ་སོང་ངོ་། །དེ་ནས་བཞི་པས་དེ་སྐད་གླེང་བ་ན། ལེགས་པར་བརྟགས་པས་ཁྱི་ལ་མེད་པའི་ར་ལ་ཡོད་པའི་རྭ་དང་ཁ་སྤུ་འཕྱང་བ་ལ་སོགས་པའི་རྟགས་འདུག་པས་ཡིད་ཆེས་པར་བྱས་སོང་ངོ་། །དེ་ནས་མཐར་རྐུན་པོ་ལྔ་པ་དེས་སྔ་མ་ལྟར་བརྗོད་པ་དང་། བྲམ་ཟེ་དེའི་བསམ་པ་ལ། མི་ལྔས་ཁ་མཐུན་པར་ཟེར་ལུགས་ཀྱིས། འདི་ངེས་པར་གནོད་སྦྱིན་ཞིག་ར་སྐྱེས་སུ་སྤྲུལ་ནས་བདག་གི་མཆོད་སྦྱིན་ཟ་བར་འོང་ངེས། ད་ཁྲིད་ན་མི་འོང་བར་གདའ་སྙམ། དེ་ཉིད་དུ་བོར་ནས་སོང་བ། རྗེས་སུ་རྐུན་པོ་ལྔ་ཡིས་ཁྱེར་ནས་སོང་ངོ་། །དེ་བཞིན་དུ་མི་མང་པོ་ཁ་མཐུན་པོ་བྱས་གཡོ་སྒྱུའི་སྒོ་ནས་གཞན་གྱི་ནོར་ལེན་མི་རུང་། སྔོན་འུག་པའི་རྒྱལ་པོ་མདའ་བཟང་ལ། བློན་པོ་གསེར་མིག་དང་། བྱ་རོག་གི་རྒྱལ་པོ་ཡུལ་འཁོར་སྲུང་ལ། བློན་པོ་སྤྲིན་གྱི་ཤུགས་ཅན་བྱ་བ་ཡོད། འུག་པ་དང་། བྱ་རོག་གཉིས་ཡུན་རིང་འགྲས་པས། བྱ་རོག་གིས་འུག་པ་མ་ཐུབ་པས། བྱ་རོག་གི་བློན་པོས་རང་གི་བྱ་རོག་ཀུན་བསྡུས་ནས། དགྲ་འདི་འཐབ་པས་མི་ཐུབ་པར་གདའ། ད་འདི་བསླུ་དགོས་པས་ཁྱེད་རྣམས་ཀྱིས་ངའི་སྤུ་རྣམས་ཐོགས་ལ་ཁྱེད་རང་རྣམས་གཞན་དུ་སོང་བྱས་པས། དེ་ལྟར་བྱས་ཏེ། རང་གི་ཚང་ཤིང་ནེ་གྲོ་དྷའི་སྡོང་པོ་ཞིག་ཡོད་པའི་རྩར་བོར་ནས་སོང་ངོ་། །བྲག་ཆེན་པོ་ལ་གནས་པའི་འུག་པ་ཐམས་ཅད་ཚོགས་ཏེ། དམག་འོང་བས་གཞན་སུ་ཡང་མེད་པར། སྙིང་རྗེ་རྗེ་སྐད་ཅིག་འདུག་གོ །དེ་ལ་རྒྱུ་མཚན་དྲིས་པས། ངས་འདུམ་པ་བྱས་ན་འདོད། ཁོང་ཚོས་རྩོད་པ་བྱས་ན་འདོད་ནས་ངེད་ཀུན་ཁ་མ་འཆམ་པར་ཁོང་རྣམས་ཀྱིས་ང་དགྲ་ཕྱོགས་སུ་འཕངས་པ་འདིའོ་བྱས་པས། འུག་པའི་རྒྱལ་པོ་ན་རེ། བདེན་ཡང་དག་པ་འདི་རང་གནས་སུ་འཁྱེར་དགོས་ཟེར་བ་ལ། འུག་པའི་བློན་པོ་ན་རེ། འདི་བྱ་རོག་གི་བློན་པོ་ཤེས་རབ་ཅན་ཡིན་པས་ཅི་ཡིན་ཆ་མེད། མ་བརྟགས་པའི་བྱ་བ་བྱེད་མི་རུང་། འདི་ག་རང་དུ་བཞག་ནས་ཟས་སྦྱོར་བ་འཐད་དོ། །བྱས་པས། འུག་པའི་རྒྱལ་པོས་མ་ཉན་པར་ཁྱེར་ནས་འོང་བ་དང་། འུག་པའི་བློན་པོ་དེ་ཡིད་མ་ཆེས་པར་ལོགས་གཅིག་ཏུ་སོང་ངོ་། །དེ་སོང་བ་དང་བྱ་རོག་དེས་བློན་པོ་བྱས་ཏེ། འུག་པའི་རྒྱལ་པོས་བྱ་རོག་ལ་ཁྱོད་མཁས་པས་ཚང་འདི་འདི་ལས་སྐྱིད་པ་ཞིག་བྱེད་ཐང་དྲིས་པས། བྱ་རོག་ན་རེ། ཤིང་སྐམ་པོའི་ཁྲི་བརྩིགས་པའི་ནང་དུ་སྤྲ་བ་དུལ་མས་བཀང་ན་དྲོ་ཞིང་བདེ་བ་ཞིག་ཡོད་བས། དེ་ལྟར་བགྱིད་དོ་ཟེར། དེ་བཞིན་བྱས་སོ། །དེར་ཐམས་ཅད་དགའ་སྟེ་ཉིན་མོ་བྱ་རོག་གིས་ཟས་འཚོལ། མཚན་མོ་ཚང་སྲུང་ཞིང་ཡོད་པ་ན། དེ་རང་གི་ཟླ་བོ་བྱ་རོག་རྣམས་ཀྱི་ཁྲོད་དུ་ཕྱིན་ནས། སང་ནངས་བར་ཉིན་ཕྱེད་ཙམ་ལ་ཁྱེད་རེ་རེས་མེ་མགལ་རེ་ཁྱེར་ཤོག་ཅིག་བྱས་ཏེ་སླར་ལོག་གོ །དེ་ནས་སང་ཉིན་ཕྱེད་དུ་སོང་ཚེ། ཉིན་མོ་འུག་པའི་མིག་གིས་མི་མཐོང་བ་ཐམས་ཅད་ཚང་ན་ཡོད་པ་ལ། རེ་རེ་ནས་ཚང་དུ་མེ་མགལ་རེ་བཅུག་སྟེ་འུག་པ་ཐམས་ཅད་དེ་ཉིད་དུ་བསྲེགས་སོ། །དེང་སང་ཡོད་པའི་འུག་པ་འདི་དག་བློན་པོ་གསེར་མིག་ཅན་གྱི་རྒྱུད་ཡིན་སྐད། དེས་ན་དེ་འདྲའི་གཡོ་སྒྱུ་ཆེན་པོ་བྱས་ནས། སྡིག་པ་ཚབས་ཆེན་བྱེད་མི་རུང་། སྔོན་དབུས་ཕྱོགས་ཀྱི་སྔགས་པ་མར་ནག་འཚོང་མཁན་ཞིག་གིས། སྲང་དབྱིབས་འདྲ་བ་ཆེ་ཆུང་གཉིས་བྱས་ནས། དང་པོ་སྲང་ཆུང་ཤོས་ཕུ་དུང་ནང་དུ་སྦས། ཚོང་བྱེད་ཁར་གཞན་གྱི་བྲེ་སྲང་བསྡུར་བས། སྲང་ཁོ་ཆེ་བ་བྱུང་བས། ཁོ་ན་རེ། སེམས་ཅན་ཉོན་མོངས་པ་སྙིང་རེ་རྗེ། བྲེ་སྲང་གང་དགའ་བ་ལ་གྱིས་ཟེར་ཏེ། དེ་ནས་ཉོ་བ་བག་ཙམ་ཡེངས་པ་ན། ཕུ་དུང་ནང་གི་སྲང་ཆུང་བ་དང་བརྗེས་ནས་ཚོང་བྱས་སྐད། དེ་བཞིན་དུ་འོ་སྐོལ་རྣམས་ཀྱིས་བཟང་ཕྱི་ལ་བསྟན། ངན་ཁོག་ཏུ་སྦས་ནས་གཞན་མགོ་བསྐོར་ཞིང་བྲེ་ལོག་དང་སྲང་ལོག་ལ་སོགས་ཐབས་སྣ་དགུས་རང་ཅི་རྒྱལ་དང་གཞན་ཅི་ཕམ་བྱེད་མི་རུང་། གལ་ཏེ་བྱས་ན་ཕྱི་མར་ངན་སོང་དུ་ལྷུང་ནས་སྡུག་བསྔལ་མྱོང་བ་ཙམ་དུ་མ་ཟད། ཚེ་འདིར་ཡང་སྐབས་དེར་ལེགས་པ་ལྟ་བུར་སྣང་ཡང་། ལས་རྒྱུ་འབྲས་འདི་བདེན་དྲགས་པས་རྗེས་ནས་མི་དེ་ལ་སྐྱིད་པོ་ཞིག་གཏན་ནས་མི་ཡོང་། ཧ་ཅང་གཡོ་སྒྱུ་ཆེ་དྲགས་ན་མཐར་རང་གི་ལུས་དང་སྲོག་གི་བདུད་དུ་འབབ་པར་འགྱུར་ཏེ། སྔོན་ཆུ་འགྲམ་ཞིག་ན་ཆུ་སྐྱར་རྒན་པོ་ཞིག་བཀྲེས་པས་ཉེན་ཅིང་ཡོད་པ་ན། དེར་ཉ་ཞིག་བྱུང་ཚེ། ཆུ་སྐྱར་གྱིས་ངོ་གནག་ནས་བསྡད་པས། ཉས་ཁྱོད་ལ་ཅི་བྱུང་དྲིས་པས། ཆུ་སྐྱར་ན་རེ། ཆུ་འདི་ཐམས་ཅད་མྱུར་དུ་སྐམས་ནས་ཁྱེད་རྣམས་འཆི་བར་འདུག་པས། ཁྱེད་ཀུན་ཤི་ན་ཁོ་བོ་ལ་ཟས་མེད་སྙམ་སེམས་སྡུག་པོ་བྱུང་ནས་ངོ་གནག་སྨྲས་པས། དེར་ཉ་རྣམས་འདུས་ཏེ། ད་ཅི་བྱ་དྲིས་པས། ཁོ་ན་རེ། ལ་འདིའི་ཕ་རོལ་ན། མཚོ་བཟང་པོ་ཞིག་འདུག །ང་ཡིས་ལམ་སྣ་བྱ་ཡི་ཐམས་ཅད་དེར་འགྲོ་ཟེར། ཉ་རྣམས་ཀྱིས་ངེད་རྣམས་འགྲོ་མི་ནུས་ཀྱི་འོན་ཀྱང་ཁྱོད་རང་ཤེས་སྨྲ་བས། ཁོ་ན་རེ། འོ་ན་ངས་རེ་རེ་ནས་འཁྱེར་ལ་བསྐྱལ་བར་བྱའོ་བྱས་པས། དེ་ལ་ཐམས་ཅད་གྲོས་མཐུན་ནས། ཁོ་ཡིས་ཉ་རེ་རེ་ནས་ཁྱེར་ཞིང་རྒྱང་རིང་ཞིག་ན་རྡོ་ལེབ་ཞིག་ཡོད་པའི་ཁར་བཞག་ནས་ཟོས་སོ། །དེ་བཞིན་ཉ་མང་པོ་ཟོས་པའི་མཐར་སྦལ་པ་བུ་ལིང་ཀ་ཞེས་བྱ་བ་ཞིག་ཡོད་པ་དེ་ཁྱེར་ཞུས་པས་ཁྱེར་ནས་སོང་རྡོ་ལེབ་ཀྱི་སྟེང་དུ་བཞག་པ་དང་། སྔར་ཉ་རྣམས་བསད་པའི་རུས་པ་སོགས་མཐོང་ནས། སྦལ་བ་དེས་རང་གསོད་པ་ཤེས་ནས་སླར་ཆུ་སྐྱར་གྱི་མགྲིན་པར་འཇུས་ཏེ་བསྡམས་པས་ཆུ་སྐྱར་འཕུར་ནས་ཁྱེར་རོ། །དེ་ན་གནས་པའི་འབྱུང་པོ་དག་གི་ཐད་དུ་སླེབས་པ་དང་། ཆུ་སྐྱར་གཡོ་ཅན་དེའི་མགྲིན་པ་སྦལ་པ་བུ་ལིང་ཀས་བསྡམས་པས་དབུགས་འགགས་ནས་ས་ལ་ལྷུང་ནས་ཤིའོ། །ཡང་སྔོན་མི་གླེན་པ་ཞིག་གིས་གསེར་བུམ་པ་གང་རྙེད་པའི་ནང་ནས་གསེར་ཉུང་ཤས་ཤིག་ཁྱེར་ནས། གྲོགས་པོ་སྤྱང་པོ་ཞིག་ཡོད་པར་བསྟན་ནས་འདི་ཅི་རེད་དྲིས་པས། གསེར་རེད་ཟེར། འོ་ན་ད་དུང་ཡོད་བྱས་པས། གྲོགས་སྤྱང་པོ་དེ་ན་རེ། དེ་ཡིན་ན་ལེགས། ངེད་གཉིས་ཀྱི་ཐུན་མོང་དུ་བྱའོ་ཞེས་གཉིས་པོ་སོང་། གསེར་བུམ་བླངས་ནས་སྡོང་པོ་ཆེན་པོ་ཞིག་གི་རྩར་སྦས་ཏེ། ནམ་དགོས་པའི་ཚེ་གཉིས་ཀས་ལེན་བྱས་པས། སྤྱང་པོས་བླུན་པོ་བསླུ་སེམས་སྐྱེས་ནས། བུམ་པ་བླངས་ནས་གཞན་དུ་སྤས། བླུན་པོ་ལ་ཁྱོད་ཀྱིས་བརྐུས་པ་ཡིན་བྱས་པས། བླུན་པོ་ན་རེ། ངས་རྐུ་ན་དང་པོ་ནས་ཐུན་མོང་དུ་བྱ་ཅི་དགོས། ངས་མ་བརྐུས་བྱས་པས། སྤྱང་བོས་མ་ཉན་ཏེ། གླེན་པ་རྒྱལ་པོའི་དྲུང་དུ་ཁྲིད་ནས་སྔར་ལྟར་ཞུས་ནས་འདི་ལ་ཆད་པ་ཆོད་བྱས་པས། རྒྱལ་པོ་ན་རེ། ད་དུང་བརྟག་དགོས་གསུངས། སྤྱང་པོ་ན་རེ། འོ་ན་གསེར་བཅོལ་བའི་ཤིང་གི་ལྷ་ལ་དྲི་བར་བྱའོ་བྱས་པས། རྒྱལ་པོས་དེ་ཡོང་གསུངས། དུས་བཏབ། སྤྱང་པོ་དེས་རང་གི་ཕ་རྒན་པོ་ཞིག་ཡོད་པ་ལ་གསེར་གླེན་པས་བརྐུས་སོ་གྱིས་ཞེས་བསླབས་ཏེ། དུས་ལ་བབས་པ་ན། སྡོང་པོའི་ཁོག་པ་རུལ་བར་ཕ་སྦས་ཏེ། སྐྱེ་བོ་མང་པོ་རྒྱལ་པོ་དང་བཅས་པའི་དབུས་སུ་ལྷ་མཆོད་དེ། ལེགས་ཉེས་འབྱེད་པའི་དཔང་པོར་གསོལ། བདེན་པ་བརྡར། རྒྱུ་མཚན་རྒྱས་པར་བསྙད་པས། སྡོང་པོའི་ནང་གི་མི་རྒན་དེས། སྐད་སྦུབས་སུ་བླངས་ནས། གསེར་བུམ་གླེན་པས་བརྐུས་སོ་ཞེས་སྨྲས་ཚེ། སྤྱང་པོ་ན་རེ། ཀུན་གྱིས་འདི་ལ་ལྟོས་ཤིག་ཟེར། རྒྱལ་པོ་ན་རེ་བདེན་ཡང་དག་གོ་གསུང་ཙ་ན། བླུན་པོ་ན་རེ། ཁྱེད་ཐམས་ཅད་བདེན་ན་ང་ཡང་བདེན། སུ་མི་བདེན་ཟེར་ན། ཤིང་གི་ལྷ་འདི་མི་བདེན་པས། ཐོག་མར་ངས་ཤིང་གི་ལྷ་འདི་བསྲེགས། དེ་ནས་ཁྱེད་རང་རྣམས་ཀྱིས་ང་སོད་ཅིག་བྱས་པས། སྤྱང་པོ་ན་རེ། འདི་ལྷ་ཡིན་པས་བསྲེགས་ན་ཁྱོད་ལ་མི་རུང་བ་ཡོང་བྱས་པས། གླེན་པ་ན་རེ། ད་ལྟ་ཉིད་དུ་འཆི་བ་ལས་མི་རུང་བའི་ཚབས་ཆེ་བ་ཞིག་མི་ཡོང་ཟེར། ཤིང་མང་པོ་སྤུངས་ཏེ་སྡོང་པོ་དེའི་རྩ་ནས་མེ་བཅུག་པ་དང་། ཕ་རྒན་པོ་དུ་བས་འཚུབས་ནས་ས་ལ་བྲུལ་ནས་བྱུང་ཚེ་འགའ་རེས་ལྷ་ས་ལ་བྲུལ་ལོ་ཟེར། གཞན་ན་རེ་ལྷ་མ་རེད་མི་རྒན་ཞིག་བྲུལ་འདུག་ཟེར། གླེན་པ་ན་རེ། ཀུན་གྱིས་སྤྱང་པོའི་ཕ་རྒན་འདི་ལ་ལྟོས་ཤིག་བྱས་པས། ཀུན་བཞད་གད་ཐག་གེ་བ་ཞིག་བྱུང་། སྤྱང་པོ་ངོ་ཚ་ནས་གདོང་སྨད་ནས་བསྡད་དོ། །དེའི་ཚེ་ནམ་མཁའ་ནས་ལྷའི་ཚིགས་བཅད་བརྗོད་པ། ཧ་ཅང་གླེན་པ་གླེན་པ་མིན། །ཧ་ཅང་མཁས་པ་མཁས་པ་མིན། །ཧ་ཅང་མཁས་པ་མཁས་ཡིན་ན། །ཕ་རྒན་དུ་བས་གསོད་ལ་ལྟོས། །ཞེས་སྨྲས་སོ། །དེ་ནས་རྒྱལ་པོས་མི་གཡོ་ཅན་དེ་བསད། ཕ་ལ་ཉེས་པ་ཆེར་མེད་པས་བཏང་། བླུན་པོ་ལ་གསེར་གྱི་བུམ་པ་གཏད་དོ། །ཡང་སྔོན་མི་གཡོ་ཅན་ཞིག་གིས། གཟིག་ལྤགས་ཞིག་རྙེད་པ་བོང་བུ་ལ་བཀབ་ནས། ཉིན་གུང་ཡང་གཞན་གྱི་ཞིང་ཟར་བཅུག་པས། གཞན་ཀུན་གྱིས་ཞིང་ལ་གཟིག་ཅིག་འདུག་ཅེས་སྨྲ་བ་ལ། ཧ་ཅང་ཞིང་ལ་གནོད་ཆེས་ནས། མཐར་ཞིང་བདག་ཐམས་ཅད་འདུས་ཏེ། གཟིག་བསད་ནས་བལྟས་པས། མི་གཡོ་ཅན་དེའི་བོང་བུ་ཡིན་པ་ངོ་ཤེས་སོ། །དེ་བཞིན་དུ་གཡོ་སྒྱུ་ཆེ་དྲགས་ན་མཐར་རང་ཕུང་བས། གཡོ་སྒྱུ་འདི་གཏན་ནས་བྱེད་མི་རུང་། སྔོན་མདོ་སྨད་ཀྱི་དཔོན་པོ་ཞིག་གིས་རང་སྡེའི་མི་ཚང་ཞིག་གི་ལག་ནས་སྔ་ཕྱི་རིམ་པ་བྱས་ནས་ཟས་ནོར་ས་ཞིང་མང་པོ་བླངས་པས། ལན་མ་བྱུང་ཚེ། བུད་མེད་ཅིག་ཡོད་པ་དེ་ཡང་ཕྲོགས་པས། མི་དེས་སྡུག་མ་ཐེག་པར། རང་གི་ནོར་ཀུན་གཞན་དུ་ཁྱེར་ནས་སྦས། དཔོན་པོའི་ལག་ཏུ་མི་རྒྱག་པ་བྱས། དེ་ནས་དཔོན་པོ་དེ་གཞན་ཞིག་ཏུ་སོང་ཤུལ་དུ་མཚན་མོ་ཞིག་ལ་དཔོན་པོའི་ཁང་པ་ལ་མེ་བཞག །དེའི་རྗེས་སུ་རང་གི་ཁང་པ་ལ་ཡང་མེ་སྦར་ནས་ཡུལ་གཞན་ཞིག་ཏུ་བྲོས་སོ། །མེ་ནང་དུ་དཔོན་པོའི་ཟས་ནོར་ཀུན་དང་རྟ་ཕྱུགས་ཀྱང་མང་པོ་ཚིག་པས། དཔོན་པོ་ཕྱིར་ལོག་དུས་སྡོད་ས་ཡང་མེད་པར་མི་ཚང་ཞིག་ཏུ་སྡོད་དགོས་བྱུང་སྐད། དེ་བཞིན་དུ་དཔོན་པོས་གཡོག་པོ་རྣམས་ལ་སྡུག་བཏང་ན། དེ་འདྲ་ཡོང་ཉེན་ཆེ་བས། ལས་རྒྱུ་འབྲས་ལ་མི་བརྩི་བར་མི་འོས་པའི་བྱ་བ་དེ་འདྲ་བྱེད་མི་རུང་། སྔོན་སྦྲ་ནག་ཕྱོགས་ཀྱི་མི་གཅིག་གིས་དུས་རྒྱུན་དུ་ཇག་བྱས་མི་མང་པོ་བསད། ནོར་མང་པོ་ཕྲོགས་པའི་མཐར་རྒྱ་མི་མང་པོས་བཟུང་ནས་ཤིང་ལ་བརྒྱངས་ནས་སྟེང་ནས་གསོན་པོར་གྲི་ཡིས་ཤ་བཅད་ནས་ཁ་ནང་དུ་བཞག་རང་ཤ་ཟར་བཅུག །རང་ཁྲག་འཐུང་དུ་བཅུག་ནས་ངན་གསོད་བྱས་བསད་དོ། །ཡང་སྔོན་མཚོ་སྔོན་པོའི་ཕྱོགས་ཀྱི་མི་ངན་གཅིག་གིས་དུས་རྒྱུན་དུ་རྐུན་མ་མང་པོ་བྱས། དཔོན་པོ་ལ་ཡང་ཁ་བཏང་བས། ཉིན་གཅིག་དཔོན་པོས་ཁོ་བཟུང་ནས། ལག་པ་བཅད། ཁ་ལ་སྒོ་ལྕགས་རྒྱབ་ནས་ཞག་མང་པོ་བཞག །ཡང་ཁམས་པ་མི་གཉིས་ཀྱིས་དུས་རྒྱུན་དུ་འཕྲོག་བཅོམ་མང་པོ་བྱས་པ། གཞུང་དགའ་ལྡན་ཕོ་བྲང་གིས་བཟུང་ནས། གཅིག་གི་མིག་གཉིས་བཏོན། གཅིག་གི་ལག་པ་གཡས་བཅད། ཡར་དབུས་ཕྱོགས་ཀྱི་མི་ངན་གཅིག་གིས་གནས་བསྐོར་བ་མང་པོ་ནང་དུ་བོས། དགོང་མོ་ཐམས་ཅད་ཀྱི་མགོ་ཤག་འདབས་སུ་སྟོན་དུ་བཅུག་ནས་བསྙལ། ནམ་གུང་སྟེང་ནས་གདུང་མ་ཆེན་པོ་ཞིག་ཀུན་གྱི་མགོ་ཐོག་ཏུ་འཕངས་པས་མ་ཕོག །མི་དེ་རྣམས་ཀྱིས་གཞུང་དུ་ཞུས་ནས་མགོ་རྡུང་མཁན་དེ་དང་ནང་མི་ཁྱིམ་ཚེས་དང་བཅས་པ་བསད། ཡང་གནས་བསྐོར་བ་ཞིག་བྲག་ཕུག་ཞིག་ཏུ་ཉལ་ཡོད་པའི་ཚེ། མི་ངན་མགོ་བརྡུང་མཁན་གསུམ་ཡོང་བ་ཤེས་ནས། གནས་བསྐོར་བ་དེས་གོན་པ་ཤུལ་དུ་བཞག་ནས་གཅེར་བུར་ཐོན་ནས། མདུང་ཞིག་ཡོད་པ་ལག་ཏུ་བཟུང་ནས། མུན་པའི་ནང་ན་བསྡད་ཚེ། མགོ་བརྡུང་མཁན་རྣམས་ཀྱིས་གོན་པའི་ནང་ན་ཡོད་སྙམ། དེའི་སྟེང་དུ་རུབ་ཚེ། གནས་བསྐོར་བས་གློ་ནས་མདུང་རྒྱབ་པས། མགོ་རྡུང་མཁན་གསུམ་པོ་ཕར་བསད་སྐད། ཡང་མི་ངན་གཅིག་གིས། གནས་བསྐོར་བ་ཞིག་ཁང་བའི་སྐར་ཁུང་གི་ཐད་དུ་སྔས་བཞག་ནས་ཉལ་དུ་བཅུག་ཚེ། དེས་ཀྱང་ཤེས་ནས་རང་གི་མགོ་ཡི་ཐད་དུ་ཇ་བསྐོལ་སྣོད་བཞག་ནས་བསྡད་ཚེ། ནམ་གུང་སྐར་ཁུང་ནས་རྡོ་ཆེན་པོ་ཞིག་འཕངས་པ་ཇ་བསྐོལ་སྣོད་རྫ་མ་ལ་ཕོག་པས་རྫ་མ་བཅག་པ་གཞུང་ལ་ཞུས་ནས་མི་དེ་ཡང་ངན་གསོད་བྱས་ནས་བསད་སྐད། དེས་ན་དེ་འདྲའི་གཏམ་མང་བས་ལྟོགས་ནས་མུ་གེས་འཆི་རུང་། ཚེ་འདི་ཕྱི་གཉིས་ཀ་བརླག་པའི་མི་ངན་ཁྲེལ་མེད་ཀྱི་བྱ་བ་ཇག་རྐུན་འཕྲོག་བཅོམ་བྱེད་མི་རུང་། སྔོན་མི་གཞོན་དར་མ་ཞིག་དང་ཕྲུག་གུ་ཆུང་ཆུང་ཞིག་གཉིས་མ་མཐུན་པར་གཞོན་པའི་ང་རྒྱལ་གྱིས་ཕྲུག་གུ་ལ་བརྙས་བཅོས་བྱས་འོག་ཏུ་བཅུག་ནས་མང་པོ་བརྡུངས་པས། ཕྲུག་གུ་དེའི་གཅིན་པ་ཡང་ཤོང་བ་བྱུང་བས་བཏང་ངོ་། །ཡང་ཉིན་གཅིག་ཕྲུག་གུ་དེས་སྐྲ་གྲི་རྣོན་པོ་ཞིག་གོས་ཀྱི་འོག་ཏུ་སྦས་ནས་སོང་ཚེ། མི་གཞོན་དེས་མཐོང་ནས་ཚུར་འོངས་རྡུང་གྲབས་བྱས་ཚེ། ཞུ་བ་ཕུལ་ཀྱང་མ་ཉན་པར་ཡང་འོག་ཏུ་བཅུག་ཚེ། ཕྲུག་གུས་འོག་ནས་གྲི་བཏོན་ནས་བརྒྱབ་པས་སྟེང་ནས་ས་ལ་འབབ་ལོང་ཡང་མ་བྱུང་བར་ཤི་བས། མི་གཙང་བ་ཡང་ཤོར། ཕྲུག་གུ་རོ་ཡི་འོག་ནས་རེ་ཞིག་མ་ཐར་བར་སྡོད་དགོས་བྱུང་སྐད། དེས་ན་སྙོམ་ཆུང་གི་མི་ལ་བརྙས་བཅོས་བྱས་ཚོན་མི་ཟིན་པར་བརྡུངས་ན། རང་སྲོག་ཀྱང་སྐྱེལ་བས་ཚོད་ཟིན་ན་དགའ། སྙོམ་ཆུང་གི་མི་ལ་དེ་འདྲ་བྱེད་མི་རུང་། ཡང་སྔོན་སེང་གེ་ཅིག་དང་། རི་བོང་གཉིས་ལྷན་དུ་བསྡད་པས། སེང་གེས་རི་བོང་ལ་གཙེས་ནས་དམའ་ཐབས་སུ་བརྙས་བཅོས་བྱས་པར་ཡིད་བསུན་ནས། རི་བོང་གིས་ཉིན་གཅིག་སེང་གེ་ལ་ཁྱེད་ལས་ལྷག་པ་གཞན་ན་ཡོད་དམ་དྲིས་པས། ང་ལས་ལྷག་པ་གཞན་ན་མེད་ཟེར་བ། འོ་ན་ཁྱེད་འདྲ་བ་ཞིག་འདུག་བྱས་པས། ཡོད་ན་དེ་དང་འགྲན་དགོས་ཟེར་བ། མཚན་མོ་ཞིག་ལ་སེང་གེ་ཁྲིད་ནས་སོང་གཏིང་རིང་བའི་ཁྲོན་པའི་ཆུ་ཞིག་གི་ཁ་བསྟན་ནས། དེར་སོང་དང་དེ་ན་གདའ། ང་འཇིགས་པས་མི་འགྲོ་བྱས་པས། སེང་གེས་སོང་ནས། མར་ནང་དུ་བལྟས་ཚེ། ཟླ་བ་དཀར་བའི་ངོགས་ལ་སེང་གེ་རང་གི་གཟུགས་བརྙན་ཆུ་ནང་དུ་ཤར་བ་མཐོང་ནས། གཞན་ཞིག་ཡིན་སྙམ། མཆེ་བ་གཙིགས་ངར་བས་མ་གིས་ཀྱང་དེ་ལྟར་བྱས་ཚེ། ང་རྒྱལ་གྱིས་ཁྲོན་པའི་ནང་དུ་མཆོངས་ནས་ཤི་སྐད། དེས་ན་སྙོམ་ཆུང་ལ་གཙེས་རྒྱུ་མང་ན། དེ་འདྲ་ཡང་ཡོང་བས། སྙོམ་ཆུང་ལ་བརྙས་བཅོས་བྱེད་མི་རུང་། ཡང་སྔོན་གླང་ཆེན་ཁྱུ་ཅིག་འོངས་ནས་རི་བོང་ཀུན་གྱི་སྡོད་ས་འཕྲོགས་བས། མཚན་གཅིག་རི་བོང་བློ་ལྡན་ཞིག་སོང་གླང་ཆེན་རྣམས་ལ་གཙེས་པས། གླང་ཆེན་རྣམས་ཀྱིས་རི་བོང་བདས་ཚེ། རི་བོང་གཡང་ཁ་ཆེན་པོ་ཞིག་ལ་མར་བབས་ནས་བྲོས་སོང་ཚེ། གླང་ཆེན་རྣམས་ཀྱིས་འགྲོ་ས་ཡོད་སྙམ་རི་བོང་བདས་ནས་སོང་ཚོད་མ་ཟིན་པར་ཐམས་ཅད་གཡང་ལ་ལྷུངས་ནས་ཤི་སྐད། དེས་ན་སྙོམ་ཆུང་ལ་ཐུབ་ཚོད་བྱས། ཡུལ་དང་ཞིང་ཁང་སོགས་ཕྲོགས་ན་ཡང་དེ་འདྲ་འོང་བས། ནམ་ཡང་དེ་འདྲ་བྱེད་མི་རུང་། སྔོན་ལྷོ་ཕྱོགས་ཀྱི་རྒྱུད་ན་རྒྱལ་པོ་ན་རཾ་མ་ཏི་མིའི་བདག་པོ་ཞེས་བྱ་བ་གཅིག་ཡོད་པ་ལས། ཡུལ་ཁྲིམས་ཀྱི་རྒྱལ་བུ་ལོ་ཉི་ཤུ་ལོན་ནས། ཕའི་ཐད་དུ་འགྲོར་མེད་པར། ལྕགས་ཀྱི་དྲ་བར་བཅུག་ནས། ལུགས་ཀྱི་བསྟན་བཅོས་བསླབས་ནས་ཡབ་རྒྱལ་པོ་ཤི་བ་དང་། བུ་རྒྱལ་པོ་བྱེད་པ་ལ། དེའི་དུས་སུ་རྒྱལ་པོ་དེ་ལ་བུ་ལོ་བརྒྱད་པ་ཞིག་ཡོད་པ་ལ། གོས་ལེགས་པ་ཅིག་ཡོད་པ། མ་ལ་གོས་འདི་སྤོས་དང་། ང་རྒྱལ་པོ་བྱེད་དུས་གྱོན་ནོ་བྱས་པས། མས་ཕ་ཡོད་པས་ད་དུང་རྒྱལ་ས་མི་འཐོབ་བྱས་པས། བུ་ན་རེ། ད་ལྟ་ཐོབ་པའི་ཐབས་ཅི་ཡོད་དྲིས་པས། མ་ན་རེ་ཁྱོད་ཀྱིས་ཕ་གསོད་ནུས་ན། བསད་ནས་རྒྱལ་རྔ་བརྡུངས་ན་ཐོབ་བྱས་པས། བུ་ཡིས་དེ་བཞིན་བྱའོ་བྱས། མས་ཆུ་གྲི་རྣོན་པོ་ཞིག་བྱིན་པ་བུ་ཡིས་ཐོགས་ཏེ། རྒྱལ་པོ་ཁྲི་སྟེང་ན་ཡོད་པའི་ཐད་དུ་སོང་སྟེ། ཕ་ལ་དགའ་བ་དང་རྩེད་མོའི་རྣམ་འགྱུར་ཅུང་ཟད་བྱས། མང་དུ་སོང་བ་དང་ཆུ་གྲིས་ཕའི་ལྟོ་བ་དཀྲུགས་ནས་བསད་དོ། །དེ་རིང་ནས་ང་རྒྱལ་པོ་ཡིན་ནོ་ཞེས་རྒྱལ་རྔ་བརྡུངས་པས། འབངས་རྣམས་ཀྱིས་ཀྱང་། འདི་ལྟ་བུ་ནུས་པས་འདི་ནི་ཤིན་ཏུ་དཔའ་བ་ཞིག་གོ་ཟེར། དེ་ལ་རྒྱལ་སྲིད་བྱིན་སྐད། དེས་ན་ཁྲེལ་མེད་ཀྱི་བྱ་བ་དེ་འདྲ་བྱེད་གཏན་ནས་མི་རུང་། སྔོན་རྒྱ་གར་ལྷོ་ཕྱོགས་ཀྱི་རྒྱུད། གྲོང་ཁྱེར་ཆེན་པོ་བ་རུ་ན་ཞེས་བྱ་བ་ན། ཁྱིམ་བདག་ཞིག་ལ་བུ་མེད་ནས་ལྷ་ལ་གསོལ་བ་བཏབ་པས་ཟླ་བ་བཅུ་ནས་ཁྱིམ་ཐབ་ལ་བུ་ཞིག་བཙས་ཏེ། དེའི་མིང་ལ་ལྷ་ཆེན་པོ་ཞེས་བཏགས། དེའི་བཙས་སྟོན་གྱི་ཕྱིར་ཕ་རྒྱ་མཚོར་ནོར་བུ་ལེན་དུ་སོང་བས་ལོ་བཅུ་གཉིས་ཐོགས་སོ། །དེའི་སྐབས་སུ་བུ་དེ་ཤིན་ཏུ་སྐྱེས་དྲག་པས་ལང་ཚོ་སྨིན་ནས་རང་གི་མ་ལ་འདོད་ལོག་སྤྱོད་པ་ལ་ཞུགས་ཏེ། དེའི་ཚེ་མས་བུ་ལ་སྨྲས་པ། བུ་ཁྱོད་ང་དང་ལྷན་ཅིག་དགའ་ཞིང་འདུ་བར་འདོད་ན། ཁྱོད་ཀྱི་ཕ་རྒྱ་མཚོ་ནས་སླར་ལོག་ནས་སླེབ་དུ་ཉེ་བས་ལམ་དུ་སྒུགས་ལ་ཕ་གསོད་ཅིག་བྱས་པས། བུས་ཀྱང་དེ་བཞིན་བྱས་ནས་ལམ་དུ་ཕ་བསད་དོ། །དེ་ནས་རེ་ཞིག་ནས་མ་དེ་སྐྱེས་པ་གཞན་ཞིག་དང་ལྷན་དུ་འགྲོགས་པ་དང་། ལྷ་ཆེན་འཁྲུགས་ནས་མ་ཡང་བསད་དོ། །དེ་ན་རང་གི་མཆོད་གནས་དགྲ་བཅོམ་པ་ཞིག་ཡོད་པ་དེ་ལ་ཆོས་ཅི་རིགས་ཉན་ཅིང་ཡོད་པ་ལ། དེས་མངོན་ཤེས་ཀྱིས་སྔར་གྱི་ཉེས་པ་གཞན་ལ་སྒྲོགས་ཀྱི་དོགས་ནས་འཇིགས་ཏེ་དེ་ཡང་བཀྲོངས་སོ། །དེ་ནས་རང་ཡང་བྱ་བ་མ་ཡིན་པ་དེ་རྣམས་ལ་ཡིད་བསུན་ནས། ཁྱིམ་དུ་སྡོད་སྙིང་མ་འདོད་པར་ཡུལ་གཞན་དུ་འཁྱམས་སོ། །དེས་ན་དཔེ་མི་སྲིད་པའི་མཚམས་མེད་ཀྱི་ལས་ཚན་པོ་ཆེ་དེ་འདྲ་བྱེད་མི་རུང་། སྔོན་ཡུལ་དབུས་ཀྱི་རྒྱལ་པོ་དྷརྨ་པ་ལ་ཞེས་བྱ་བས་སྐབས་ཤིག་ཉ་པ་རུ་ཏོལ་ཞེས་བྱ་བ་བློན་པོར་བསྐོས། སྐྱེ་བོ་ཕལ་པོ་ཆེས་བཀུར་བ་ན། ཉ་པ་མི་ངན་དེས་དྲིན་ལ་མ་བསམ་པར་རྒྱལ་པོ་བསད། རྒྱལ་བོ་ར་མ་པ་ལ་དང་། པ་ལ་བྱ་བ་གཉིས་ཡོད་པ་ཡུལ་ནས་བཏོན། རྒྱལ་ས་བཟུང་བས། སྔར་གྱི་རྒྱལ་པོ་དེ་ལ་བློན་པོ་རྙིང་པ་པཎྜི་ཏ་ཀྲི་ཏི་བྱ་བ་ཞིག་ཡོད་པ་ལ་བློན་པོ་གྱིས་བྱས་པས་མ་ཉན་ཚེ་ཟླ་བ་གསུམ་ཙམ་ལ་བཙོན་དུ་བཟུང་སྡུག་བཏང་། དེ་ནས་བཏང་ནས། ཕར་ཞིག་ཏུ་སོང་ཚེ་བྱིས་པ་མང་པོའི་ཁྲོད་ན་སྔར་གྱི་རྒྱལ་པོའི་སྲས་གཉིས་ཡོད་པ་འཕྲད་པས། ར་མ་པ་ལ་བྱིས་པ་རྣམས་ཀྱི་དཔོན་པོ་བྱས་རྩེད་མོ་བྱས་སོ། །དེ་ནས་ཆེར་སོང་ནས་གླང་པོ་ཆེ་ཁ་ཤས་བསྡུས། སྔར་གྱི་རྩེ་གྲོགས་རྣམས་ཀྱིས་དམག་བྱས། ཉ་བའི་རྒྱལ་པོ་དེ་ལ་འཐབ་པའི་དུས་བཏབ། ཉ་པའི་རྒྱལ་པོས་དམག་འཐབ་པའི་སྔ་ཉིན་ནས་གླང་པོ་ཆེའི་གདོང་གསེར་གྱི་དྲ་བས་གཡོགས་པས་གླང་ཆེན་དེ་ལ་ཚིག་པ་ཟོས་ཡོད་པ་མ་ཤེས་ཕན་ཚུན་འཐབ་ཏུ་ཉེ་བ་ན་གླང་ཆེན་བཏང་བས། ཕར་མ་སོང་བར་ཚུར་ལོག་ནས། ཉ་པའི་རྒྱལ་པོ་དཔུང་དང་བཅས་པ་བསད་དོ། །དེ་ནས་རྒྱལ་པོ་ལ་སྲས་ར་མ་པ་ལ་བཞག་སྐད། དེས་ན་རང་གི་དཔོན་པོ་སོགས་ལ་ཁྲེལ་མེད་ཀྱི་བྱ་བ་དེ་འདྲ་བྱེད་མི་རུང་། སྔོན་རྒྱལ་བུ་དགེ་དོན་དང་། ནུ་བོ་སྡིག་དོན་གཉིས་རྒྱ་མཚོར་ནོར་བུ་ལེན་དུ་སོང་ནས། ནོར་བུ་ལོན་ནས་ཕྱིར་ལོག་པའི་ལམ་ནས། སྡིག་དོན་ལ་བསམ་པ་ལོག་པ་སྐྱེས་ནས་མཚན་ཞིག་དགེ་དོན་གཉིད་ལོག་ཡོད་པའི་མིག་ལ་སྙུག་གཤགས་བརྒྱབ་ནས་མིག་བཅར་ཏེ་ཤུལ་དུ་བཞག་ནས་ནོར་བུ་ཁྱེར་ནས་སོང་ངོ་། །དགེ་དོན་ཝ་ར་ཎ་སིའི་རྒྱལ་པོ་ལི་ཤིའི་གྲོང་འདབས་སུ་ཕྱིན། རྗེས་སུ་མིག་ཀྱང་སླར་བྱུང་། ཝ་ར་ཎ་སིའི་རྒྱལ་པོས། རྒྱལ་བུ་དགེ་དོན་ཡིན་པར་ངོ་ཤེས་བུ་མོ་ཡང་བཙུན་མོར་བྱིན་པ་ཁྲིད་ནས་སླར་རང་ཡུལ་དུ་སླེབས་ཚེ། སྡིག་དོན་བཙོན་དོང་དུ་བཅུག་ཡོད་པ་ཡང་ཐར་བར་བྱས་སོ། །དེས་ན་རང་གི་སྤུན་གྲོགས་སོགས་ལ་ཁྲེལ་མེད་ཀྱི་བྱ་བ་དེ་འདྲ་བྱེད་མི་རུང་། སྔོན་མི་གཅིག་དང་རྒྱལ་པོ་ཞིག་གཉིས་ནགས་སུ་སོང་བས། རྒྱལ་པོ་སྟག་ཞིག་གིས་གསོད་ལ་ཁད་ལ། མི་དེས་རལ་གྲི་རྒྱབ་ནས། སྟག་གི་སྐེ་བཅད་ནས་བསད་པས། རྒྱལ་པོ་མགུ་ཡང་བྱ་དགའ་མ་བྱིན་ཚེ། མི་དེས་ཉིན་གཅིག་རྒྱལ་པོའི་རྨ་བྱ་གར་མཁན་ཅིག་ཡོད་པ་དེ་བཟུང་ནས་སྦས་ཏེ། བསད་པའི་ཁུལ་བྱས་པས། རྒྱལ་པོས་ཁྱོད་ཀྱིས་ངའི་རྨ་བྱ་ཅིའི་ཕྱིར་བསད་བྱས་པས། མི་དེ་ན་རེ། ངའི་བསམ་པ་ལ། རྒྱལ་པོ་སྟག་གིས་གསོད་དུས་ངས་སྲོག་ཐར་བ་བྱས་པས་བྱ་དགའ་ཡང་མ་བྱིན། ད་ལན་འདི་ཙམ་ཞིག་གསོལ་རས་སུ་ཞུས་ན་སྐྱོན་མེད་དམ་སྙམ། བརྐུས་སོ་ཞུས་པས། རྒྱལ་པོ་ན་རེ། འབངས་ཀྱིས་རྗེ་ཡི་ཞབས་ཏོག་བྱས་པ་དྲིན་དུ་ཅི་ལ་རྩི། འདི་སོད་ཟེར་འོ་ན་ང་མ་གསོད་དང་རྨ་བྱ་ད་ལྟ་མ་བསད་པར་ཡོད་ཅེས་ཕུལ་ནས། མི་དེ་རྒྱལ་པོ་ངན་པ་དེའི་འོག་ན་མ་བསྡད་པར་སོང་ངོ་། །དེས་ན་དཔོན་པོ་རྣམས་ཀྱིས་ཀྱང་འབངས་མིས་ཕན་ཅི་ཙམ་བཏགས་ཀྱང་ལས་བྱས་པ་རྣམས་ལ་ངོ་མེད་པའི་ཁྲེལ་མེད་ཀྱི་བྱ་བ་དེ་འདྲ་བྱེད་མི་རུང་། སྔོན་རྒྱལ་པོ་སངས་རྒྱས་དཔལ་གྱི་བཙུན་མོ་འོད་གསལ་ཤི་ནས། ཉིན་གཅིག་གྲོང་ཁྱེར་གྱི་ལྷོ་སྒོར་ཕྱིན་པ་ན། བུ་མོ་མཛེས་མ་གོས་སྣ་ཚོགས་ཀྱིས་བརྒྱན་པ་ཞིག་མཐོང་ནས། བཙུན་མོར་བླངས་སོ། །དེ་ནས་བཙུན་མོ་ལ་བསམ་ངན་སྐྱེས། བཙུན་མོ་སྔ་མའི་བུ་འདི་མ་སྤྱུགས་ན་རྗེས་ནས་ལེགས་པོ་མི་འོང་སྙམ། ན་རྫུ་བྱས་པས། རྒྱལ་པོས་ན་བ་ལ་ཅི་ཕན་དྲིས་པས། མོ་ན་རེ། རྒྱལ་བུ་འདིའི་ལྷ་དང་ལོ་དང་རིགས་ཐམས་ཅད་ཁོ་མོ་ལ་གཟན་པར་གདའ་བས། ལོ་ཁ་ཤས་ཤིག་ཁམ་རྡའི་ཡུལ་དུ་བཏང་ནས་བཞུགས་སུ་བཅུག་ན། ངའི་ནད་འདི་ལ་ཕན་བྱས་པས། རྒྱལ་པོ་དེ་རང་གི་བུ་ལ་གཅེས་ཀྱང་། འདོད་ཆགས་ཆེ་བས་བུད་མེད་ཀྱི་དབང་དུ་སོང་། རང་གི་གཅེས་པའི་བུ་ཡང་ཁམ་རྡའི་ཡུལ་དུ་བཏང་ངོ་། །སྔོན་ཡུལ་ཟངས་གླིང་གི་རྒྱལ་པོ། བྷ་ལ་དེ་བ་ཞེས་བྱ་བའི་བཙུན་མོ་ཀུན་བཟང་མ་ལ། སྲས་གཅིག་བྱུང་བ་མཚན་ལ་རྒྱལ་བུ་དོན་ཐམས་ཅད་འགྲུབ་པ་ཞེས་བཏགས། བཙུན་མོ་དེ་ཤི་ནས། བཙུན་མོ་པདྨ་ཅན་ཞེས་བྱ་བ་ཞིག་བླངས་ནས་སྲས་ཅིག་འཁྲུངས་པ་ལ་མཚན་གཞོན་ནུ་དོན་ཡོད་ཅེས་བཏགས་སོ། །དེ་ནས་གཞན་མི་ཀུན་གྱི་ཁ་གཏམ་ལ། རྒྱལ་པོའི་རྒྱལ་ས་སྲས་ཆེ་བ་དོན་འགྲུབ་ཀྱིས་འཐོབ་བོ་ཞེས་གླེང་བ་གོ་ནས། བཙུན་མོ་པདྨ་ཅན་གྱི་བསམ་པ་ལ། ངའི་བུས་རྒྱལ་ས་མ་ཐོབ་ན། ང་ཨ་མ་ལ་ཡང་ཡོང་སྒོ་མི་ཡོང་། རྒྱལ་བུ་ཆེ་བ་འདི་མེད་པ་ཞིག་བྱ་དགོས་སྙམ་བསམ་ངན་སྐྱེས་སོ། །དེ་ནས་ནད་རྫུ་བྱས། འགྲམ་གཡས་གཡོན་དུ་རམས་དང་མཚལ་བཟུང་ནས་རྣག་ཁྲག་ལྟ་བུའི་ལུད་པ་འཕངས་པས། རྒྱལ་བོས་ནད་ལ་ཅི་ཕན་དྲིས་པས། ཕན་ཐབས་གཅིག་ཙམ་ཞིག་འདུག་སྟེ། དེ་འདྲ་བྱས་པས་ཅི་ཡོང་། ང་འཆི་བ་ཡིན་བྱས་པས། རྒྱལ་པོས་ཁྱོད་ལ་ཕན་ཐབས་ཅི་ཡོད་ཀྱང་དེ་བྱ་དགོས་བྱས་པས། བཙུན་མོ་ན་རེ། དེ་ཡིན་ན། བྱེད་པའི་དམ་བཅའ་སྔོན་དུ་བྱ་དགོས་ཞེས་རྒྱལ་པོ་རྟེན་གྱི་དྲུང་དུ་ཁྲིད་ནས་དམ་བཅའ་བྱེད་དུ་བཅུག་གོ །དེ་ནས་བཙུན་མོ་ན་རེ། སྔར་རྒྱལ་པོས་མི་བྱེད་སྙམ་ནས་མ་ཞུས་ད་བྱེད་ན། རྒྱལ་བུ་དོན་ཐམས་ཅད་འགྲུབ་པ་འདི། མི་མིན་བདུད་ཀྱི་ཆོ་འཕྲུལ་དུ་འདུག་པས། འདི་བཙས་ནས་མ་དེ་ཡང་གྲོངས། ད་ང་ལ་ཡང་གནོད་པ་སྐྱེལ་གྱིན་འདུག་སྟེ། བདག་རང་ན་བ་མནངས་ཆུང་སྟེ། རྒྱལ་པོ་རང་གི་སྐུ་སྲོག་ལ་སྐྱོན་འོང་པའི་ལུང་བསྟན་རྨི་ལྟས་བདག་ལ་བྱུང་། ད་བྱེད་ན་རྒྱལ་བུ་འདི་བསད་ནས་འདིའི་སྙིང་ང་ལ་བྱིན་ནས་ཟོས་ན་ངའི་ནད་འདི་ལ་ཕན། རྒྱལ་པོའི་སྐུ་སྲོག་གི་གེགས་ཀྱང་དེས་བཟློག་འགྲོ། དེ་ལྟར་མི་ནུས་ན། རྒྱལ་བུ་འདི་ཕྱིའི་རྒྱ་མཚོའི་གླིང་མི་མེད་ཀོ་ཤའི་གནས་སུ་བསྐྱལ་ན་ཕན་པར་འདུག་བྱས་པས། རྒྱལ་པོས་སྲས་གསོད་ནི་མ་ཕོད། ཡུལ་དེར་སྤྱུགས་པར་ཁས་བླངས་སོ། །དེ་ཐོས་ནས་སྲས་གཉིས་ཤིན་ཏུ་ཐུགས་མཐུན་པས་འབྲལ་མ་ཕོད་པར་ཨ་ཇོ་དགུང་ལོ་བཅུ་གསུམ་གཅུང་པོ་དགུང་ལོ་དགུའི་ཐོག་ལ། གཉིས་ཀ་ལྐོག་ནས་ཡུལ་གཞན་དུ་བྲོས་པས། རྒྱལ་པོ་བཙུན་མོ་ཐམས་ཅད་མྱ་ངན་གྱིས་ནོན། སྲས་གཉིས་ཀས་ཀྱང་རེ་ཞིག་གི་བར་དུ། དཀའ་ལས་ཆེན་པོ་མྱངས་དགོས་བྱུང་། སྔོན་རྒྱལ་བུ་གཡུ་རྣ་ཅན་དང་། སྲས་མོ་ལྷ་གཅིག་གསེར་འཛོམ་གཉིས་ཀྱི་མ་ཤི་ནས། མ་ཡར་མ་གཞན་ཅིག་བླངས་པས། མོའི་བསམ་པ་ལ། རྒྱལ་པོའི་སྲས་སྲས་མོ་གཉིས་མ་བསད་ན། ང་མ་ཡར་མ་ཡིན་པས་རྗེས་ལ་ལེགས་པོ་མི་ཡོང་སྙམ། བསམ་པ་ངན་པ་སྐྱེས་ནས། ན་རྫུ་བྱས་པས། རྒྱལ་པོས་ནད་ལ་ཅི་ཕན་དྲིས་པས། མོ་ན་རེ་རྒྱལ་པོས་སྟེར་ཕོད་ན་སྲས་སྲས་མོ་གཉིས་ཀྱི་སྙིང་གིས་ཕན་དེ་རྒྱལ་པོས་ལེན་ག་ལ་ནུས། དེ་མ་ཡིན་པའི་ཕན་ཐབས་གཞན་མེད་པས་འཆི་བ་ལས་འོས་ཅི་ཡོད་བྱས་པས། རྒྱལ་པོ་བུད་མེད་ཀྱི་དབང་དུ་སོང་ནས། སྲས་སྲས་མོ་གཉིས་མཚོ་ཞིག་གི་ཁར་ཁྲིད་ནས་གསོད་གྲབས་བྱས་ཚེ་མཚོ་ནས་ཀླུ་ཞིག་ཐོན་ནས་སྙིང་གཉིས་སྤྲད་པས། བུ་བུ་མོ་གཉིས་མ་བསད་པར་སྦས་ནས་བསད་པའི་ཁུལ་བྱས། སྙིང་དེ་གཉིས་སྲས་སྲས་མོ་གཉིས་བསད་པའི་སྙིང་ཡིན་ཞེས་མོ་ལ་ཟར་བཅུག་པས། མོས་ཀྱང་ནད་དྲག་པ་ལྟར་བྱས་སོ། །ཉིན་གཅིག་སྲས་སྲས་མོ་གཉིས་མ་བསད་པར་ཡོད་པ་མཐོང་ནས་ཡང་ན་རྫུ་བྱས་པས། ཡང་རྒྱལ་པོས་སྲས་སྲས་མོ་གཉིས་བྲག་ཞིག་གི་ཁར་ཁྱེར་ནས་གསོད་གྲབས་བྱས་ཚེ། བྲག་དེའི་ནང་ནས་ལྷ་ཞིག་ཐོན་ནས་སྙིང་གཞན་གཉིས་སྤྲད་པས། རྒྱལ་པོས་སྲས་སྲས་མོ་གཉིས་སྦས་ནས་དེ་གཉིས་བསད་པའི་སྙིང་ཡིན་ཞེས་མོ་ལ་བྱིན་ནས་ཟར་བཅུག་པས། མོ་ཡང་ནད་དྲག་པ་ལྟར་བྱས། ཡང་སྲས་སྲས་མོ་གཉིས་མཐོང་ནས་ནད་རྫུ་ཆེན་པོ་བྱས་པས། སྲས་སྲས་མོ་གཉིས་གསོད་མཁན་ལ་སྤྲད་ནས་ཐག་རིང་དུ་ཁྱེར། བསད་པའི་ཁུལ་བྱས་ཁྱི་ཡི་སྙིང་གཉིས་བཏོན་ནས། ཁྱེར་འོང་མོ་ལ་ཟར་བཅུག །སྲས་སྲས་མོ་གཉིས་ཡུལ་གཞན་དུ་སོང་ངོ་། །ཡང་སྔོན་རྒྱལ་པོ་བྷ་གའི་བཙུན་མོ་ནོར་འབྱིན་མ་ཤི་ནས། ནགས་ན་གནས་པའི་བུ་མོ་གཟུགས་མཛེས་པ་ཞིག་འདུག་པ་བཙུན་མོར་བླངས་པས། སྐབས་ཞིག་རྒྱལ་བུ་དད་པ་བརྟན་པོ་ཡུལ་འདོན་པའི་ཕྱིར་ན་རྫུ་བྱས་པས། རྒྱལ་པོས་ཅི་ཕན་དྲིས་པས། སྲིན་པོའི་གནས་ཀྱི་མེ་ཏོག་ཀུ་ཤ་ན་ཞེས་བྱ་བ་དེ་རྒྱལ་བུ་བཏང་ནས་བླངས་ན་ཕན། རྒྱལ་པོ་འདི་ཡང་ང་མ་ཡར་མོར་བྱུང་གི་དོགས་ནས་མི་མཉེས་པར་འདུག །རྒྱལ་པོ་ཁྱོད་ཀྱང་ཐུགས་ཆུང་བས་གཏོང་མི་ཕོད། ད་ཁོ་མོ་འཆི་བ་ལས་འོས་གདའ་ཡེ་བྱས་པས། རྒྱལ་པོ་སྐྱེ་དམན་གྱི་དབང་དུ་སོང་། རྒྱལ་པོ་དད་པ་བརྟན་པོ་ལྷོ་ནུབ་སྲིན་པོའི་ཡུལ་དུ་བཏང་ངོ་། །དེ་ནས་མ་ཤི་བར་ཕྱིར་འོངས་ཚེ། མོ་ན་རེ། ཕག་ཤ་གསར་བས་དུག་རོ་རྙིང་པ་བསླང་། ད་ནི་ཐར་མེད་ཀྱི་ནད་བྱུང་། ད་རྒྱལ་པོ་ལ་མཐུ་ཡོད་ན། མཁར་ཆེན་པོ་ཞིག་བརྩིགས་ན་ནད་འདི་ཨེ་དྲག་ཟེར། དེ་བརྩིགས་པས་ནད་ཀྱི་སུམ་གཉིས་ཙམ་དྲག་ཟེར། ད་དུང་བླ་རིའི་ནང་སྟོང་པ་བྱས་ནང་དུ་ཆུ་བསྐྱིལ། ཙན་དན་སྡོང་པོ་སྐྱེས་པ་སོགས་བྱས་ན་ནད་འདི་སུམ་ཆ་འདི་དྲག་ཙམ་ཡིན་སྨྲས་པས། དེ་ཡང་འགྲུབ་པས་ནད་དྲག་ཟེར། རྗེས་སུ་ད་དུང་རྒྱལ་པོ་བསད། ཡུལ་ཁམས་ཀུན་བརླག་པའི་བསམ་སྦྱོར་ཡོད་པ་ཤེས་ནས་མཐར་ཐབས་མཁས་ཀྱི་གསོད་དགོས་བྱུང་། དེས་ན་འཇིག་རྟེན་པ་རྣམས་ཀྱིས། བུད་མེད་ཀྱི་བློ་དང་ཐལ་ཕུང་གི་མཁར། བུད་མེད་ཀྱི་གྲོས་མགོ་རའི་ལམ་སྣ་ཟེར་བའི་གཏམ་དཔེ་ལྟར། བུད་མེད་ངན་མའི་ཁ་ལ་ཉན་ནས་རང་གཞན་ཕུང་བའི་གཏམ་རྒྱུད་མང་པོ་ཡོད་པས། བློ་གྲོས་ཅན་རྣམས་བུད་མེད་ངན་མའི་ཁ་ལ་གཏན་ནས་ཉན་མི་རུང་། སྔོན་བུད་མེད་གཅིག་གིས་རང་གི་གཏན་གྲོགས་ཤིག་ཡོད་པ་བཞག་ནས། གོས་རྒྱན་རྣམས་ཁྱེར་ནས་ཁྱོ་ག་གཞན་ཞིག་ཡོད་སར་བསྙེགས་པས། ལམ་ནས་ཇག་པ་བྱུང་། གོས་རྒྱན་ཐམས་ཅད་ཇག་པས་ཁྱེར་ནས་མོ་གཅེར་བུར་ངོ་ཚ་ནས། ཤིང་ལོ་ཆེན་པོ་མང་པོ་སྟེང་དུ་བཀབ་ནས་སྡོང་པོ་གཅིག་གི་རྩར་བསྡད་པས་ནམ་ཞིག་གི་ཚེ། ཝ་མོ་གཅིག་གིས་ཤ་དུམ་ཞིག་ཁ་ལ་ཁྱེར་ནས་མཚེ་འགྲམ་དུ་ཡོང་ཚེ། མཚོ་ནང་ན་ཉ་གཅིག་གི་མགོ་མཚོ་ཁར་འབུར་འབུར་ཐོན་པ་མཐོང་ནས། ཁའི་ཤ་ཁྱེར་བ་དེ་ས་ལ་བཞག་ནས། ཉ་འཛིན་དུ་སོང་བས་ཉ་རྒྱ་མཚོའི་གཏིང་དུ་བྲོས་ནས་མ་ཟིན་ཕྱིར་འོངས་བས་སྔར་གྱི་ཤ་བཞག་པ་ཁ་ཏ་ཞིག་གིས་སྡོང་མགོ་ཞིག་ལ་ཁྱེར་ནས་མེད་ཚེ། ཝ་ཡིས་ཕར་བལྟ་ཚུར་བལྟ་མང་པོ་བྱས་ཚེ། བུད་མེད་དེ་ན་རེ། ཁ་ཤ་བཞག་ནས་ཉ་ཤ་བསྙབ། །ཉ་ཤ་རྒྱ་མཚོའི་གཏིང་དུ་སོང་། །ཁ་ཤ་ཁྭ་ཏས་སྡོང་མགོར་ཁྱེར། །ཕར་བལྟ་ཚུར་བལྟ་ཅི་ལ་ལྟ། །ཞེས་འཕྱ་སྨོད་བྱས་ཚེ། ཝ་ན་རེ། གཏན་གྲོགས་བཞག་ནས་ཁྱོ་གྲོགས་བསྙེགས། །གོས་དང་རྒྱན་རྣམས་ཇག་པས་ཁྱེར། །ཤིང་ལོ་མེད་ན་ངོ་ཡང་ཚ། །ཕར་བལྟ་ཚུར་བལྟ་ཁྱོད་ལ་བལྟས། །བྱས་འཕྱ་སྨོད་བཏང་བས། མོ་རང་གི་ཡང་མཚང་ལ་ཕོག་ནས་ངོ་ཚ་བ་བྱུང་སྐད། དེས་ན་རང་སྐྱོན་ཡོད་པ་མི་ཚོར་བར་བཞག་ནས། མི་གཞན་གྱི་སྐྱོན་གླེང་མི་རུང་། སྔོན་བྱི་ལ་ཞིག་གིས་རྐུ་བྱས་པས་ཉིན་གཅིག་མི་གཅིག་གིས་བཟུང་ནས། རྣ་བ་བཅད་ནས་བཏང་། ཡང་རྐུ་གཅིག་བྱས་པས་མི་གཅིག་གིས་བཟུང་ནས། རྔ་མ་བཅད་ནས་བཏང་། ཡང་ཉིན་གཅིག་སོང་བ་དགེ་སློང་ཞིག་གིས་མཐོང་ནས་ཕྲེང་བ་འཕངས་པ་སྐེ་ལ་བསྐོན་པ་ཁྱེར་ནས་བྲོས་པས། ཉི་མ་མང་པོ་ལྟོ་མ་རྙེད་པས་གཟུགས་ངན་དུ་སོང་། ཉིན་གཅིག་བྱི་བ་ཅིག་དང་འཕྲད་པས། གནོད་པ་མ་བྱས་པར་མཐོང་ནས་སྐད་ཀྱང་སྙོམ་པོ། །འགྲོས་ཀྱང་དལ་པོ་ཞི་བ་དུལ་བ་ལྟ་བུའི་གཡོ་སྒྱུ་བྱས་པས། བྱི་བ་དེས་ཁྱོད་སུ་ཡིན་བྱས་པས། ང་བྱི་ལའི་དགེ་བསྙེན་ཡིན་ང་སྔར་གྱི་སྲོག་གཅོད་བྱས་པར་འགྱོད་ནས་དགེ་སློང་ཞིག་གི་དྲུང་དུ་སོང་། སྐྲ་གཅོད་པའི་ཚབ་ལ་རྣ་བ་དང་མཇུག་མ་བཅད། ཕྱིན་ཆད་སྡིག་པ་མི་བྱེད་པའི་སྡོམ་པ་བླངས་པས་ཁོང་ཡང་ཐུགས་དགྱེས་ཕྱག་ཕྲེང་འདི་ཡང་དད་རྟེན་དུ་བདག་ལ་གནང་བྱུང་། ཞེས་ཚིག་འདྲ་ཆགས་པ་བཤད་དོ། །འོ་ན་ཁྱོད་གཟུགས་པོ་ངན་པ་ཅི་ཡིན་བྱས་པས། དེ་ངས་ཤ་སྤངས་ནས་དཀའ་སྤྱད་བྱས་པས་འདི་ལྟར་གྱུར་བྱས་པས། འོ་ན་ཟས་སུ་ཅི་ཟ་བ་ཡིན་དྲིས་པས། ཤིང་ཐོག་ཟ་བྱས་པས། ཁོའི་ཚིག་དེ་བདེན་པར་བཟུང་། རང་ཡུལ་དུ་བྱི་ལ་གཡོ་ཅན་དེ་ཁྲིད་ནས། བྱི་བ་ཀུན་གྱིས་བཀུར་ཞིང་ཤིང་ཐོག་ཕུལ་ཚེ་མི་ཟ་བར། ཁྱེད་ཀུན་གྱིས་ཉིན་རེ་བཞིན་ང་ལ་བསྐོར་བ་རེ་གྱིས། གཞན་ཞབས་ཏོག་མི་དགོས་བྱས། བསྐོར་བ་བྱེད་དུ་བཅུག་ནས། ཉིན་རེ་བཞིན་བྱི་བ་རེ་བཟུང་ནས་ཟོས། མི་གཙང་བ་ས་འོག་ཏུ་སྦས་སོ། །དེ་ནས་བྱི་བ་རྣམས་ཉུང་དུ་སོང་། བྱི་ལ་བརྒྱགས་ཏུ་སོང་ཚེ། བྱི་བ་ཐམས་ཅད་འདུས་ནས། རྒྱལ་པོ་ན་རེ། ང་ཡི་འཁོར་རྣམས་ཇེ་ཉུང་རེད། །དགེ་བསྙེན་སྐུ་བརྗིད་ཇེ་ཆེ་རེད། །ཟེར་ནས་ཐམས་ཅད་ཡིད་མ་ཆེས་པར་བྲུན་པ་བཙལ་ནས་བལྟས་པས་ནང་ནས་བྱི་བའི་སྤུ་བྱུང་ཚེ། བྱི་བའི་རྒྱལ་པོ་ན་རེ། ཟས་སུ་ཤིང་ཏོག་ཟ་བ་ལ། །རིལ་མ་སྤུ་ཅན་ག་ནས་འོང་། ཟེར་ནས་བྱི་ལའི་མགུལ་དུ་དྲིལ་བུ་ཞིག་བཏགས་ནས། བསྐོར་བ་བྱས་ཚེ། བྱི་བ་རྗེས་མའི་དུས་སུ་དྲིལ་བུས་སིལ་ཞེས་སྒྲ་བྱུང་བས་བལྟས་ཚེ་བྱི་བ་གཅིག་བཟུང་ནས་ཟ་བ་མཐོང་ནས། བྱི་བ་ཀུན་བྲོས་སོང་སྐད། དེས་ན་མི་གཡོ་ཅན་དེ་འདྲའི་ཁ་ལ་གཏན་ནས་ཉན་མི་རུང་། སྔོན་འུག་པ་ལ་བྱ་གཞན་གྱིས་ཁྱོད་ཀྱི་མིག་སེར་པོ་འདི་ཅི་ལ་བྱུང་དྲིས་པས། དེ་སྣུམ་ཟོས་པས་བྱུང་ཟེར། རྐང་པ་སེར་ཁ་མང་བ་ཅི་བྱུང་དྲིས་པས། དེ་སྣུམ་རིགས་མིག་གིས་མ་མཐོང་བས་ལན་ཟེར། འོ་ན་མགོ་ལེབ་པ་འདི་གང་ཡིན་དྲིས་པས། དེ་ཆོས་མང་པོ་མགོ་ལ་བཞག་པས་དེ་ལྟར་གྱུར་ཟེར། རྣ་བ་ཆུང་བ་ཅི་ཡིན་དྲིས་པས། དེ་ཆོས་སྐད་རྣ་བས་མ་གོ་བས་ལན་བྱས་པས། གཏམ་དེ་ལ་བྱ་ཀུན་གྱིས་ཁྲེལ་བ་བྱུང་། དེང་སང་མི་ཀུན་གྱི་ཁ་གཏམ་ལ་འུག་པའི་བཤད་བཤད་མ་བྱེད་ཟེར་བ་དེ་ཡིན་སྐད། དེས་ན་དེ་འདྲའི་གཏམ་མི་མཚུངས་པ་ལབ་ན། མི་ཀུན་གྱིས་བཞད་གད་དང་ཁྲེལ་བའི་རྒྱུ་ཡིན་པས་ལབ་མི་རུང་། སྔོན་ཆུ་འགྲམ་ཞིག་ན་རི་བོང་ཞིག་ཡོད་པའི་ཐད་ཀྱི་ཤིང་གི་ཡལ་གཞིག་ཆག་པ་ཆུ་ལ་ལྷུང་ཚེ་ཅལ་ཞེས་སྒྲ་བྱུང་བ་ལ་ཁོ་སྐྲག་ནས་བྲོས་ཏེ། རང་གི་ཟླ་བོ་དག་ན་རེ་ཅི་ཉེས་ཟེར། ཁོ་ན་རེ་ཅལ་བྱུང་ངོ་བྱས་པས། དེ་ཐམས་ཅད་བྲོས་ནས་སོང་། ཝ་སྐྱེས་དང་ལྕེ་སྤྱང་སྟག་གཟིག་དོམ་དྲེད་གླང་ཆེན་ཐམས་ཅད་ཀྱིས་དྲིས་པ་ལ། རི་བོང་གིས་ཅལ་བྱུང་ངོ་བྱས་པས་ཐམས་ཅད་བྲོས་པས་མཐར་སེང་གེ་དང་ཕྲད་ནས་དྲིས་པས་ཅལ་བྱུང་བྱས་པས། ཅུང་ཞིག་བྲོས་ཏེ་སེང་གེ་དཔའ་བས་ཀུན་སྡོད་དང་རྒྱུ་མཚན་དྲི་ཡི་ཟེར། རི་བོང་ལ་ཅལ་རང་ཅི་ལ་ཟེར་བྱས་པས། རི་བོང་ན་རེ། དེ་བསྟན་རྒྱུ་ཡོད་ཟེར། ཐམས་ཅད་ཁྲིད་ནས་སྔར་གྱི་སར་སོང་། ཆུ་ཡི་ནང་ན་ལོ་མ་ཅན་གྱི་ཤིང་གི་ཚལ་བུ་ཞིག་ལྷུངས་ཡོད་པ་མཐོང་ནས་བསྟན་ཏེ། འདི་ལགས་སོ་ཟེར་སྐད། དེར་ན་རྒྱུ་མཚན་མ་དྲིས་པར་གཞན་གྱིས་གང་བཤད་ཚད་ཀྱི་ཁ་ལ་ཉན་མི་རུང་། སྔོན་སེང་གེ་ཞིག་དང་ཝ་གཉིས་ཀྱིས་རི་དྭགས་བསད་པའི་ཤ་ལྷན་དུ་ཟོས་ནས་ཡུན་རིང་སོང་ནས། ཉིན་གཅིག་གླང་པོ་ཆེ་ཞིག་བསད་ནས། སེང་གེ་ང་རྒྱལ་ཆེ་བས་ཝ་སྐྱེས་ལ་ངས་བསད་པ་ཡིན་ཁྱོད་ཀྱིས་ཁུར་ཅིག །དེ་ལྟར་མིན་ན་ཤ་ཟ་བ་མ་རེ་ཞིག་བྱས་པས། ཝའི་བསམ་པ་ལ་འཁུར་ག་ལ་ནུས། ཤ་མི་ཟ་བ་ཡང་ག་ལ་རུང་། ཐབས་ཤིག་བྱ་དགོས་སྙམ། ཇོ་བོ་ལ། འཇིག་རྟེན་ཆོས་ལུགས་ན། སེམས་ཅན་ཆེན་པོའི་རོ་འཁུར་བའི་ཚེ། དེའི་སྟེང་ན་འཁུན་པ་གཅིག་ཀྱང་དགོས་པསན། ཁྱོད་ཀྱིས་ཁུར་དང་ངས་སྟེང་ནས་འཁུན་གཉིས་ཀ་ངས་མི་ཡོང་བྱས་པས། སེང་གེས་ཁུར་ཚེ་སྟེང་དུ་ཞོན་ནས། ཝའི་བསམ་པ་ལ། རི་དྭགས་ཀྱི་རྒྱལ་པོ་འདི་ལྟ་བུའི་སྟེང་ནས་ཅི་སྟེ་འཁུན་སྙམ། གླུ་དབྱངས་ལེན་སྙིང་འདོད་ཀྱང་ཤེས་ཀྱི་དོགས་ནས་འཁུན་བུ་དབྱངས་བྱས་བ་དེ་སྡུག་འཁུན་མ་ཡིན་དགའ་བའི་དབྱངས་སོ། །དེས་ན་ཧ་ཅང་རློམ་སེམས་དང་ང་རྒྱལ་ཆེ་ན་སྡུག་བསྔལ་ཡང་ཐོག་ཏུ་འོང་ཉེན་ཆེ་བས། རློམ་སེམས་དང་ང་རྒྱལ་བྱེད་མི་རུང་། སྔོན་རྒྱལ་པོ་ཟླ་བའི་སེང་གེས་མེ་ཏོག་ལྡུམ་རར་རི་ཕག་ཅིག་ཞུགས་པས། མེ་ཏོག་རྣམས་ཟོས་པ་ལྡུམ་ར་སྲུང་མཁན་གྱི་རིགས་ངན་རྔོན་པའི་བུ་ཞིག་ཡོད་པ་དེས་མཐོང་ནས། མདའ་གཞུ་ཐོགས་ནས་རི་ཕག་བདས་པས། ཟིན་ལ་ཁད་ལ་དེ་ལས་ཉེ་བ་ཞིག་ནས། གླ་བ་ཞིག་རྒྱངས་ཏེ་ཐོན་བྱུང་པས། ཁོའི་བསམ་པ་ལ། ཕག་པ་བསད་ཀྱང་ཤ་མ་གཏོགས་མི་འདུག །དེ་བས་གླ་བ་འདི་བསད་ན་ཤ་པགས་གཉིས་ཀ་ཡོང་བར་འདུག་སྙམ། ཕག་པ་ཐང་ཆད་པ་དེ་བཞག་ནས། གླ་བ་ཐང་མ་ཆད་པ་དེ་ཉི་མ་ཕྱེད་ཙམ་བདས་པས་ཟིན་ལ་ཁད་ལ། དེ་བས་ཉེ་བ་ཞིག་ནས་ཤ་བ་ཞིག་རྒྱངས་ཏེ་ཐོན་བྱུང་པས། ཡང་ཁོའི་བསམ་པ་ལ། གླ་བ་འདི་ལས་ཤ་བ་འདི་བསད་ན། ཤ་པགས་རུས་གསུམ་ཡོད་སྙམ་ནས། གླ་བ་ཐང་ཆད་པ་དེ་བཞག །ཤ་བ་ཐང་མ་ཆད་པ་དེ་བདས་པས། ཉི་མ་ཡང་ནུབ། ཤ་བ་དེ་ཡང་། ནགས་མཐའ་མེད་དུ་ཤོར་རོ། །དེའི་ཚེ་བར་སྣང་ལྷས་སྨྲས་པ། དང་པོ་བརྩམས་པ་མི་འགྲུབ་ན། །རྗེས་ལ་བྱ་བ་འགྲུབ་མི་སྲིད། །སྔ་མ་མ་ཟིན་ཕྱི་མ་སྟོར། །རྔོན་པས་ཕག་རྒོད་བདས་པ་བཞིན། །བློ་མང་བྱ་བ་འགྲུབ་མི་སྲིད། །ཅེས་བསྒྲགས་སོ། དེ་ནས་རྔོན་པའི་བུ་ནགས་མཐའ་མེད་ལ་མགོ་འཐོམས། རང་གི་ཡུལ་གང་ན་ཡོད་ཀྱང་མ་ཤེས། སྔར་ཡོང་པའི་ལམ་ཡང་སྟོར་ཏེ། འགྲོ་ས་ཡང་མ་རྙེད་པར། །ཉིན་ཞག་ཕྱེད་དང་གཉིས་ལྟོ་མེད་པར་ལྟོགས་སྐོམས་ཐང་ཆད་ནས་ལུས་སོ། །དེས་ན་ཧམ་པ་ཆེ་བའི་མི་ལ་དྲན་རྒྱུ་མང་། བྱ་བ་མང་པོ་བརྩམས་རུང་འགྲུབ་མི་སྲིད། བྱ་བ་སྔ་མ་མ་འགྲུབ་པར་རྗེས་མའི་མ་གོ་མི་རྩོམ་པར། སྔ་མ་དེ་ལ་གཅིག་དྲིལ་བྱེད་དགོས། མི་དྲན་དགུ་དྲན་མི་བྱེད་དགུ་བྱེད་ཀྱི་མགོ་ལ་མི་ཡོང་དགུ་ཡོང་བས། དེ་འདྲ་བྱེད་མི་རུང་། སྔོན་བྱ་ཐམས་ཅད་འདུས་ནས་བྱའི་རྒྱལ་པོ་འཚོལ་བའི་ཚེ། གང་གི་ཉི་མ་ཤར་བ་སྔོན་དུ་མཐོང་བ་དེས་རྒྱལ་པོ་བྱེད་ཟེར། བྱ་ཐམས་ཅད་ཁ་ཤར་དུ་བལྟས་ཚེ། ཕ་ཝང་གིས་ཁ་ནུབ་ཏུ་བལྟས་པས་ཕུག་རོན་ཀྱང་ཁ་ནུབ་ཏུ་ཕྱོགས་ཚེ། ཕ་ཝང་གིས་ཕུག་རོན་ལ་ཕྱེ་འགམ་དུ་བཅུག་ནས་མགོ་བསྐོར་བས། ནུབ་རི་ལ་ཉི་མ་ཕོག་པ་ཕུག་རོན་དང་གཉིས་ཀས་མཐོང་ཡང་། ཕུག་རོན་གྱི་ཁ་སྐྱ་ཕྱེས་འགགས་ནས་བཤད་མ་ནུས་པར་འུག་འུག་བྱས་པས། ཕ་ཝང་གིས་ཉི་མ་ཤར་འདུག་ཅེས་ནུབ་རི་བསྟན་པས། བྱ་ཀུན་གྱི་རྒྱལ་པོ་མ་བྱས། ཡང་ནམ་འཕང་སུ་མཐོ་བ་རྒྱལ་པོར་བཀོད་བྱས་པས། ཕ་ཝང་བྱ་རྒོད་ཀྱི་སྤུ་གསེབ་ཏུ་ཡིབས་ནས་བསྡད་པས། བྱ་རྒོད་འཕུར་ནས་ནམ་འཕང་བསྟོད་བསྟོད་དེ། སྐབས་ཤིག་བྱ་རྒོད་ན་རེ། དགུང་ལ་རེག་རེག་ཟེར་ནས་འདབ་རྒྱངས་འཕངས་པ་དང་། ཕ་ཝང་བྱ་རྒོད་ཀྱི་སྤུ་གསེབ་ནས་ཐོན་ཏེ་ཡར་འཕུར་ནས། དེ་བས་ཀྱང་དགུང་ལ་རེག་རེག་ཟེར་ནས། གཤོག་ཆུང་བསྐུམ་ནས་ཀུན་གྱི་སྔོན་ལ་མར་ས་ལ་བབ་བསྡད་པས། རྗེས་སུ་བྱ་ཐམས་ཅད་འོངས་ནས་ཕ་ཝང་ལ་བལྟས་ནས་སྤུ་མེད་ལ་རྭ་ཡོད་པ་མི་སྡུག་པ་ལྟས་ངན་འདི་ལྟ་བུས་རྒྱལ་པོ་ག་ལ་འོང་། ཁོས་ཅི་བྱ་ཟེར། རྒྱལ་པོ་ཕར་ཞོག་བྱ་ཕལ་པའི་གྲལ་ལ་ཡང་མ་ཚུད། དེས་ན་གཞན་གྱིས་བརྙས་ཤིང་སྨོད་པའི་གནས་སུ་འགྱུར་བའི་བྱ་སྤྱོད་ངན་པའི་རིགས་སུ་གྱུར་པ་བྱ་མི་རུང་པས་སྤང་པར་བྱའོ། །སྨྲས་པ། ལྷ་མཆོག་ཀླུ་དབང་གྲུབ་པ་རིག་འཛིན་གཙོ། །དྲང་སྲོང་རྒྱས་པ་གྲོགས་མཁར་རྐང་མིག་སོགས། །ཀུན་གྱི་སྤྱི་བོའི་གཙུག་གི་རྒྱན་གྱུར་པའི། །ཀུན་མཁྱེན་ཐུབ་དབང་ཞལ་ནས་གསུངས་པ་ཡི། །དམ་པའི་ཆོས་ཀྱི་ལུགས་དང་མི་འགལ་ཞིང་། །དམ་པ་རྣམས་ཀྱི་སྤྱོད་ཚུལ་ཇི་བཞིན་དུ། །འཇིག་རྟེན་མི་ཆོས་བདེ་ལེགས་འགྲུབ་པའི་ཕྱིར། །འཇིག་རྟེན་མི་ལ་ཕན་པའི་གླུ་དབྱངས་ལེན། །དམ་པའི་ལྷ་ཆོས་འཇིག་རྟེན་མི་ཆོས་གཉིས། །ཤེས་རབ་ཅན་ལ་འགལ་མེད་གྲོགས་སུ་འགྲོ། །དེ་ཕྱིར་ལུགས་གཉིས་ཟུང་དུ་འབྲེལ་བའི་སྒོས། །དོན་གཉིས་སྒྲུབ་པར་འདོད་རྣམས་འདི་བཞིན་གྱིས། །མ་བརྟགས་བྱ་བ་བྱས་ན་རང་གཞན་ཕུང་། །ཕྱིས་ནས་འགྱོད་པ་སྐྱེ་བ་བླུན་པོའི་ལུགས། །དེ་ཕྱིར་བྱ་བ་གང་དང་གང་བྱེད་ཀྱང་། །ཐོག་མར་བརྟགས་ཤིང་དཔྱད་ནས་བྱེད་པ་གཅེས། །གཡོ་སྒྱུ་བྱས་པ་སྐབས་དེར་ལེགས་ན་ཡང་། །རྗེས་སུ་རང་གི་སྲོག་གི་བདུད་དུ་འབབ། །དེ་ཕྱིར་ཟས་ནོར་གང་གི་ཕྱིར་དུ་ཡང་། །གཡོ་སྒྱུའི་རིགས་སུ་གྱུར་པ་བྱེད་མི་རུང་། །མི་འོས་ནོར་མང་བླངས་ན་ལས་དབང་གིས། །ཐ་མར་རང་གི་ནོར་ཡང་བརླག་པ་མང་། །དེ་ཕྱིར་ལེན་པར་འོས་པ་མ་གཏོགས་པ། །མི་འོས་ནོར་ལ་བརྣབ་སེམས་རེ་བ་སྤང་། །རྐུས་དང་འཕྲོག་བཅོམ་བྱས་ན་ཚེ་འདིར་ཡང་། །གཞན་གྱིས་བཟུང་ནས་བརྡུང་དང་བསད་པ་མང་། །དེ་ཕྱིར་ལྟོགས་རུང་མི་ངན་ཁྲེལ་མེད་ཀྱི། །བྱ་བ་ཇག་རྐུན་འཕྲོག་བཅོམ་བྱེད་བྱེད་མི་རུང་། །བཙན་པོ་ཡིན་ཡང་བཙན་ཚོད་མ་ཟིན་ན། །སྙོམ་ཆུང་རྣམས་ཀྱི་ལག་ཏུ་གྲི་རུ་འཆི། །དེ་ཕྱིར་རང་ཉིད་ཇི་ལྟར་བཙན་ན་ཡང་། །སྙོམ་ཆུང་རྣམས་ལ་བརྙས་བཅོས་བྱེད་མི་རིགས། །ཕ་དང་མ་སོགས་གསད་བྱ་མ་ཡིན་པ། །བསད་ན་རང་ཉིད་འདི་ཕྱི་གཉིས་ཀར་ཕུང་། །དེ་ཕྱིར་དཔལ་འབྱོར་ཅི་ཙམ་ཐོབ་ན་ཡང་། །རྒྱལ་བློན་ཕ་མ་སྤུན་གྲོགས་གསད་མི་བྱ། །ཕན་བཏགས་ལན་དུ་དྲིན་གཟོ་མ་མཆིས་ཀྱང་། །གནོད་པ་བྱེད་པ་ཁྲེལ་མེད་རྣམས་ཀྱི་ལུགས། །དེ་ཕྱིར་ཕན་ཐོགས་བྱས་ལ་ངོ་མེད་པའི། །ཁྲེལ་མེད་བྱ་བ་ནམ་ཡང་མ་བྱེད་ཨང་། །བུད་མེད་ངན་མའི་ཁ་ལ་ཉན་ནས་ནི། །རང་གཞན་མང་པོ་ཕུང་བའི་ལོ་རྒྱུས་མང་། །དེ་ཕྱིར་གཡོ་སྒྱུ་ཅན་གྱི་བུད་མེད་ཀྱི། །ཁ་ལ་སྐྱེས་པ་རྣམས་ཀྱིས་མ་ཉན་ཅིག །རང་སྐྱོན་མི་མཐོང་གཞན་གྱི་སྐྱོན་རྣམས་མཐོང་། །འཕྱ་སྨོད་བྱས་ན་རང་ལ་དེ་འདྲ་འོང་། །དེ་ཕྱིར་གཞན་སྐྱོན་མང་པོ་མཐོང་ན་ཡང་། །མ་མཐོང་བ་ལྟར་བྱས་ནས་སྨོད་མི་བྱ། །རྒྱུ་མཚན་མི་འདྲི་གཞན་གྱི་ཁར་ཉན་ན། །སྐབས་རེ་དོན་མེད་ངལ་དུབ་སྡུག་བསྔལ་འོང་། །དེ་ཕྱིར་བཤད་ཚད་ཁ་ལ་ཉན་མི་རུང་། །དེ་ཡི་རྒྱུ་མཚན་འདྲི་བ་ཤིན་ཏུ་གཅེས། །འུག་པའི་གཏམ་བཞིན་སྔ་ཕྱི་འགལ་བའི་གཏམ། །བློ་ལྡན་དྲུང་དུ་སྨྲས་ན་ཁྲེལ་བའི་རྒྱུ། །དེ་ཕྱིར་མི་འགྲིག་གཏམ་རྣམས་གཏོང་བ་ལས། །དེ་བས་ཁ་རོག་བསྡད་པ་གདམས་ངག་ཟབ། །བྱ་བ་བརྒྱ་ཕྲག་མང་པོའི་མགོ་རྩོམ་པའི། །མི་དེས་བྱ་བ་གཅིག་ཀྱང་འགྲུབ་མི་སྲིད། །དེ་ཕྱིར་བྱ་བ་མགོ་མ་མ་འགྲུབ་པར། །བྱ་བ་རྗེས་མ་མང་པོ་རྩོམ་མི་བྱ། །ནང་ན་ཡོན་ཏན་མང་པོ་ལྡན་ན་ཡང་། །ཕྱི་ཡི་ཆ་ལུགས་ངན་ན་ཀུན་གྱིས་བརྙས། །དེ་ཕྱིར་གཞན་གྱི་སེམས་ལ་མི་འབབ་པའི། །ཆ་ལུགས་བྱ་སྤྱོད་ངན་པ་སྤོང་བར་མཛོད།།
༈ ད་ནི་མཉམ་མེད་ཟས་གཙང་སྲས་པོ་ཡིས། །ལེགས་པར་གསུངས་པའི་ཆོས་དང་མི་འགལ་ཞིང་། །འཇིག་རྟེན་མི་ཆོས་འགྲུབ་ཕྱིར་བྱ་འོས་པ། །ཇི་ལྟར་བྱ་ཚུལ་བདག་གིས་བཤད་ཀྱིས་ཉོན། །དེ་ཡང་མཉམ་མེད་ཟས་གཙང་གི་སྲས་བོས་གསུངས་པའི་དམ་པའི་ཆོས་ཀྱི་དགོངས་དོན་དང་མི་འགལ་ཞིང་། འཇིག་རྟེན་མི་ཆོས་ཀྱི་བྱ་བ་རྣམས་ཀྱང་བདེ་ལེགས་སུ་འགྲུབ་པའི་ཕྱིར། བྱ་བར་འོས་པའི་རིགས་རྣམས་སྒྲུབ་པའི་ཚུལ་བཤད་པར་བྱ་སྟེ། སྔོན་ཐུགས་རྗེ་ཆེན་པོའི་སྤྲུལ་པ་ཆོས་རྒྱལ་སྲོང་བཙན་སྒམ་པོས། བོད་དུ་དགེ་བ་བཅུའི་ཁྲིམས་ཀྱི་སྟེང་དུ། དཀོན་མཆོག་ལ་གུས་པ། དམ་ཆོས་སྒྲུབ་པ། ཕ་མ་བཀུར་བ། ཡོན་ཏན་ཅན་གོང་དུ་བཀུར་བ། རིགས་མཐོ་དང་རྒན་ལ་ཕུ་དུད། མཛའ་བཤེས་ལ་གཞུང་། ཡུལ་མི་ལ་ཕན་འདོགས་པ། ཡིད་དྲང་བ། མིག་ཡ་རབས་ལ་ལྟ་བ། ཟས་ནོར་ལ་སྤྱོད་ཤེས་པ། དྲིན་ཅན་ལ་ཕན་ལན། བྲེ་སྲང་ལ་གཡོ་སྒྱུ་མེད་པ། སྤྱི་སྙོམས་ཤིང་ཕྲག་དོག་མེད་པ། བུད་མེད་ཀྱི་ཁ་ལ་མི་ཉན་པ། ངག་འཇམ་ཞིང་སྨྲ་མཁས་པ། ཐེག་པ་ཆེ་ཞིང་བློ་ཁོག་ཡངས་པ་སྟེ། མི་ཆོས་གཙང་མ་བཅུ་དྲུག་གི་ཁྲིམས། བཙན་པོས་ཕྱག་རྒྱས་བཏབ་སྟེ། འབྲས་ལྡན་དུས་ཀྱི་མཁའ་ལ། རྟ་ལྗང་གི་དབང་པོ་ཤར་བ་ལྟར་གསལ་ཞིང་། གསེར་གྱི་གཉའ་ཤིང་འཛིན་རི་ལྟར་ལྕི་བར་མཛད་པས། བོད་ཆེན་པོའི་རྒྱལ་ཁམས་ཀྱི་ཁྱོན་ཀུན་ལ་གནས་པའི་སྐྱེ་དགུ་མཐའ་དག་མངོན་པར་མཐོ་བ་དང་། ངེས་པར་ལེགས་པའི་དགའ་སྟོན་ལན་གཅིག་མིན་པར་མྱོང་བར་མཛད་གསུངས། ཆོས་རྒྱལ་ཆེན་པོ་དེ་ཡི་རྣམ་ཐར་བཞིན་དུ། རྒྱལ་པོ་རྣམས་ཀྱིས་ཀྱང་རྒྱལ་ཁམས་ཐམས་ཅད་ཆོས་བཞིན་དུ་བསྐྱང་བར་བྱའོ། །སྔོན་ཡུལ་ཡངས་པ་ཅན་གྱི་རྒྱལ་བུ་ཀུན་ཏུ་དགའ། ལྷ་མོ་ཁྲོ་གཉེར་ཅན་དང་ལྷན་ཅིག་ཏུ་གནས་ནས། བསོད་ནམས་དང་ཡེ་ཤེས་ཀྱི་ཚོགས་སྤྱོད་པ་ལ་དྲན་པས་བརྗེད་པ་མེད་པར་བྱས། ཤེས་བཞིན་གྱིས་བརྟན་པར་བྱས། བག་ཡོད་པས་མི་དགེ་བའི་རྣམ་པ་ཙམ་ཡང་མེད་པར་བསྟན། དབང་པོ་སྒོ་ལྔའི་ཆགས་སྡང་གི་སྤྱོད་པ་ཅུང་ཟད་ཙམ་ཡང་བཅིལ་ཏེ་བསྡམས་སོ། །ཉིན་གསུམ་མཚན་གསུམ་དུས་དྲུག་ཏུ་རང་གི་ཤེས་རྒྱུད་ལ་རང་འདོད་ཀྱི་འཁྲི་བ་འདུག་གམ་མི་འདུག་ལྟ་བ་དང་། ཁྱིམ་ན་གནས་པའི་ཁྱིམ་གྱི་ཉོན་མོངས་པས་གོས་མ་གོས་ལྟ་བ་དང་། གཞན་དོན་ལས་ཉམས་མ་ཉམས་ལྟ་བ་དང་། སྤྱིར་ཡང་མུ་སྟེགས་བྱེད་ཀྱི་སྤྱོད་པ་སེམས་ལ་ཞུགས་པ་མི་ཚོར་བས། དེ་ཞུགས་མ་ཞུགས་ལྟ་བ་དང་། གཞན་ཡང་སྤང་བྱ་ལ་གཉེན་པོར་འཁྲུལ་ལམ་མ་འཁྲུལ་དཔྱོད་པ་དང་། གཉེན་པོ་ལ་སྤང་བྱར་འཁྲུལ་མ་འཁྲུལ་ལྟ་བ་དང་། སྤང་བྱ་དང་གཉེན་པོ་གཉིས་ཆོས་ཀྱི་དབྱིངས་སུ་སློངས་མ་སློངས་ལྟ་བ་དང་། ནང་དུ་ཏིང་ངེ་འཛིན་དེ་དག་རྒྱས་པ་ལ་བརྩོན་ཞིང་། ཤེས་རབ་ཆེན་པོའི་དབྱིངས་སུ་འཁྱོང་བས་དུས་འདའ་བར་བྱེད་དོ། །དེ་ལྟར་བྱས་པའི་མཐུས་ཡུལ་ཕྱོགས་ཐམས་ཅད་ལ་བཀྲ་ཤིས་པ་དང་། རྒྱལ་སྲིད་འཕེལ་བ་དང་། རྒྱལ་བུ་དེ་ཡང་མིའི་དབང་པོར་བཀུར་བ་དང་། ཆོས་ཀྱི་བླ་མར་བཟུང་སྟེ། ཐམས་ཅད་ཀྱིས་མཆོད་པར་བྱེད་པ་བྱུང་། དེ་བཞིན་དུ་དྲན་ཤེས་བག་ཡོད་བསྟེན་ཅིང་། ཉིན་མཚན་དུས་དྲུག་ཡང་དང་ཡང་དུ་སེམས་རྒྱུད་ལ་བརྟགས་ནས་གནོད་སེམས་དང་སྡིག་པའི་ལས་ཐམས་ཅད་སྤངས་ནས། ཕན་སེམས་དང་དགེ་བའི་ལས་ཐམས་ཅད་ལ་བརྩོན་པར་བྱའོ། །སྔོན་ཡུལ་བདེ་ལྡན་གྱི་རྒྱལ་བུ་དཀོན་མཆོག་འབངས་ཞེས་བྱ་བའི་སྐུ་ལུས་ཀྱི་རོ་སྟོད་གསེར། སྐེད་པ་དུང་། རོ་སྨད་གཡུ་ལས་བྱས་པ། སོ་དུང་སོ་ཁོར་མར་ཡོད་པ་མཛེས་ཤིང་ཡིད་དུ་འོང་བ་དེས་རྫུ་འཕྲུལ་གྱིས་ཨོ་རྒྱན་གྱི་ཡུལ་དུ་བྱོན། ཡུམ་གསང་བ་ཡེ་ཤེས་སྤྱན་དྲངས། རིག་གནས་བཅོ་བརྒྱད་ལ་མཁས་ཀྱང་སྦས་པའི་བརྟུལ་ཞུགས་མཛད། ཀུ་སུ་ལུའི་སྤྱོད་པས་འགྲོ་དོན་རྒྱུན་མི་འཆད་དུ་མཛད་དོ། །དེ་བཞིན་དུ་རང་གི་ཡོན་ཏན་ཅི་ཡོད་ནང་དུ་སྦེད་ཅིང་སེམས་ཅན་གཞན་གྱི་དོན་ལ་བརྩོན་པར་བྱའོ། །སྔོན་ཡུལ་བྷཾ་ག་ལའི་རྒྱལ་བུ་དད་པ་བརྟན་པས། སྒྲོལ་མ་དང་། ཁྲོ་གཉེར་ཅན། ནོར་རྒྱུན་མ་གསུམ་གྱི་སྤྲུལ་པ། སྲིན་པོའི་བུ་མོ་ཀུ་ཤ་ན་དང་། ཀླུ་ནག་པོའི་བུ་མོ་ཡང་ཤ་ན། ཀླུ་དཀར་པོའི་བུ་མོ་སུམ་ཤ་ན་གསུམ་བཙུན་མོར་གདན་དྲངས། དུས་དང་གནས་སྐབས་ཐམས་ཅད་དུ་རྙེད་པ་དང་བཀུར་སྟི་ལ་མི་ལྟ། ཁེངས་དྲེགས་དང་ང་རྒྱལ་མི་མཛད། བླ་མའི་བཀའ་དང་གཅིག་ཀྱང་མི་འགལ་བར་ཡབ་དང་འཁོར་འབངས་རྣམས་ཀྱིས་ཐོག་དྲངས། འགྲོ་བ་གཞན་གྱི་དོན་ཁོ་ན་མཛད་ནས། དགུང་ལོ་བརྒྱ་དང་ཉི་ཤུ་རྩ་བདུན་པ་ལ་ཚེའི་འདུ་བྱེད་བཏང་སྟེ། བདེ་བ་ཅན་དུ་གཤེགས་སོ། །དེ་བཞིན་དུ་རྙེད་པ་དང་བཀུར་སྟི་ཁེངས་དྲེགས་སྤངས་ནས། བླ་མའི་བཀའ་དང་མི་འགལ་བར་ཕ་མ་འཁོར་གཡོག་གིས་ཐོག་དྲངས་མཐོང་ཐོས་ཀྱི་སེམས་ཅན་ཐམས་ཅད་རབ་ཏུ་བྱམས་པས་སྐྱོང་བར་བྱའོ། །སྔོན་ཡུལ་ཝ་ར་ཎ་སིའི་ཁྱེའུ་དགའ་འཛིན་ཞེས་བྱ་བས་ཆུང་ནས་བཟུང་སྟེ། སེམས་ཅན་ཕ་མར་བལྟས་ནས་བྱམས་ཤིང་ཉིན་གཅིག་ངན་སློང་གོས་མེད་པ་ཞིག་ལ་རྒྱབ་ཀྱི་གོས་ཕུད་ནས་སྤྲད་དོ། །ཉིན་གཅིག་མུ་སྟེགས་པའི་རྣལ་འབྱོར་ཞིག་གིས་སྐྱོགས་གཅིག་འཕངས་ནས་དགའ་འཛིན་གྱི་མགོ་ལ་ཕོག་ཚད་པ་ཞིག་བྱུང་ཡང་། ལན་དུ་བརྡེག་པ་དང་ངག་གི་ཉེས་པ་བཞི་མ་བྱས་ན། ཡིད་ཀྱི་ཉེས་པ་གསུམ་ལྟ་ཅི་སྨོས། ད་རྒྱལ་བློན་རྣམས་ཀྱིས་མཐོང་ནས། མུ་སྟེགས་བཟུང་ནས་གསོད་པར་རྩོམ་པ་ན། དགའ་འཛིན་གྱིས་འདི་བདག་ཅག་གི་ཚེ་སྔོན་གྱི་ཕ་མ་ཡིན་པས་བདེ་བར་ཐོང་ཞེས་གནོད་པ་ལས་བསྐྱབས་སོ། །ཡང་མུ་སྟེགས་པ་འགའ་ཞིག་གིས་བཟུང་ནས། ནང་པའི་ཆོས་ལུགས་དང་ལྷ་ཐོང་། མི་གཏོང་ན་གསོད་པ་ཡིན་ཞེས་གྲི་བཏོན་ནས་གསོད་གྲབས་བྱས་ཀྱང་། རང་གི་ལྷ་ཆོས་མ་བཏང་། ཚིག་ངན་ཙམ་ཡང་མི་སྨྲ་བར་གནས་སོ། །གཞན་ཡང་རྒྱལ་བློན་འཁོར་འབངས་རྣམས་ལ་ཆོས་བསྟན་ནས། ཐམས་ཅད་ལ་མི་དགེ་བཅུ་སྤོང་དུ་བཅུག །དཀོན་མཆོག་ལ་མི་ཕྱེད་པའི་དད་པ་བྱེད་དུ་བཅུག་གོ །དེ་བཞིན་དུ་རང་གིས་ཀྱང་མི་དགེ་བ་བཅུ་སྤངས་ནས་དད་པ་བརྟན་པོ་བྱེད་ཅིང་། གཞན་ལ་ཡང་མི་དགེ་བ་བཅུ་སྤོང་དུ་བཅུག་ནས། དཀོན་མཆོག་གསུམ་ལ་མི་ཕྱེད་པའི་དད་པ་བརྟན་པོ་བྱེད་དུ་འཇུག་པར་བྱའོ། །སྔོན་ཝ་ར་ཎ་སིའི་དགེ་བསྙེན་བཙུན་པ་ཞེས་བྱ་བས་དུས་རྒྱུན་དུ། གཞན་གྱིས་ཚུར་ལ་གནོད་པ་ཅི་ཙམ་བྱས་ཀྱང་ལན་དུ་ཁྲོ་བ་སྐད་ཅིག་ཙམ་ཡང་མི་བྱེད། ཡོན་ཏན་རྒྱ་མཚོ་ལྟ་བུ་ཡོད་ཀྱང་ང་རྒྱལ་མི་བྱེད། སྤྲང་པོ་བཞིན་དུ་དམན་ཆ་བླངས་ནས་བླ་མ་དགེ་བའི་བཤེས་གཉེན་མང་པོ་ལ་བསྙེན་བཀུར་བྱས། ཡོན་ཏན་བསླབས་པས་མཁས་པའི་གྲགས་པ་ཆེན་པོ་བྱུང་། དེ་ནས་དགེ་བསྙེན་དེས་སྐྱེ་བོ་ཐམས་ཅད་ལ་ཆོས་བསྟན་པས་ཡུལ་ཁམས་ཐམས་ཅད་བདེ་ལ་བཀོད་དོ། །དེ་བཞིན་དུ་ཁྲོ་དང་ང་རྒྱལ་སྤངས་ནས་དམན་ཆ་བླངས། བླ་མ་དགེ་བའི་བཤེས་གཉེན་བསྟེན། ཡོན་ཏན་བསླབས་ནས་འགྲོ་བ་གཞན་ལ་ཆོས་བསྟན་ནས་རྒྱལ་ཁམས་བདེ་ལ་འགོད་པར་བྱའོ། །སྔོན་གྲོང་ཁྱེར་སྒྲ་ལྡན་གྱི་ཁྱེའུ་རིན་ཆེན་སྙིང་པོས་སྐྱེས་ནས་བཟུང་སྟེ། གནས་གང་དུ་སྡོད། གྲོགས་སུ་དང་འགྲོགས། སྤྱོད་ལམ་ཅི་བྱེད་ཀྱང་། ཆོས་ཀྱི་གཏམ་འབའ་ཞིག་ལས། ངག་འཁྱལ་བའི་གཏམ་གང་ཡང་མ་སྨྲས་སོ། །གཞན་ཕ་མ་དང་སྒྲ་ལྡན་གྱི་མི་རྣམས་ཀྱང་ཡང་དག་པའི་ཆོས་ལ་བཀོད་ནས་ཐམས་ཅད་ཀྱི་ངན་སོང་གི་སྒོ་ཁེགས་པར་གྱུར་ཏོ། །དེས་ན་ངག་འཁྱལ་སྤངས་ནས་ཆོས་དང་མཐུན་པའི་གཏམ་བཤད་ནས་འགྲོ་ཀུན་བདེ་ལ་དགོད་པར་བྱའོ། །སྔོན་གྲོང་ཁྱེར་སྒྲ་ལྡན་གྱི་ཁྱེའུ་པདྨ་ཞེས་བྱ་བས་ལོ་བརྒྱད་ནས་དགེ་ཚུལ་གྱི་སྡོམ་པ་བླངས་ནས། མཁན་སློབ་མགོ་ཡི་ཞྭ་བཞིན་ཁུར། བསུ་སྐྱེལ་བཀུར་སྟི་གདན་བཏིང་མཆོད་ཅིང་བསྟོད་དོ། །གཞན་ཡང་ཆོས་ལ་མཁས་པ་དང་། ཆོས་སྒོར་ཞུགས་པ་སུ་མཐོང་ན་ཡང་། འདི་རྣམས་ལ་བསྟེན་ནས། བདག་ལ་ཡོན་ཏན་དུ་མ་འབྱུང་། མཐར་ཐུག་སངས་རྒྱས་ཀྱི་གོ་འཕང་ཡང་འདི་རྣམས་ལ་བསྙེན་ནས་འབྱུང་ངོ་སྙམ། མཆོད་བསྟོད་བཀུར། སེམས་ཅན་ཐམས་ཅད་ལ་ཕ་མ་བུ་ཚའི་འདུ་ཤེས་བཞག་ནས། རབ་ཏུ་བྱམས་པས་བསྐྱངས་སོ། །དེ་བཞིན་དུ་བླ་མ་མཁན་པོ་རིམ་གྲོ་དང་། གཞན་ཆོས་མཛད་ཡོངས་ལ་སྟོན་པའི་འདུ་ཤེས་བསྐྱེད་ནས་བཀུར་ཞིང་། སེམས་ཅན་སུ་མཐོང་ཡང་། རྒན་པ་ལ་ཕ་མ། མཉམ་པ་ལ་སྤུན་དང་སྲིང་མོ། ཆུང་བ་ལ་བུ་དང་བུ་མོའི་འདུ་ཤེས་བསྐྱེད་ནས། རབ་ཏུ་བྱམས་པས་བསྐྱང་བར་བྱའོ། །སྔོན་ཡུལ་ཡངས་པ་ཅན་གྱི་ཁྱེའུ་འོད་ཟེར་ཞེས་བྱ་བ། དེ་སྐྱེས་མ་ཐག་ནས་ཡར་ལ་ལངས་ནས་སོང་། དགེ་སློང་འོད་དཔག་མེད་ལ་ཕྱག་བྱས་པས་ཀུན་ཡ་མཚན་པར་གྱུར་ཏོ། །དེ་ནས་བཟུང་དགེ་སློང་འོད་དཔག་མེད་ཀྱིས་གཙོར་བྱས། དགེ་འདུན་ཐམས་ཅད་དགེ་བའི་བཤེས་གཉེན་དུ་བསྟེན། ཡོན་ཏན་ལ་གེགས་བྱེད་པའི་སྡིག་པའི་གྲོགས་པོ་དང་སྐད་ཅིག་ཙམ་ཡང་མི་འགྲོགས། ཕ་མ་གཉིས་ལ་དབུལ་པོ་རྣམས་ལ་ཟང་ཟིང་གི་སྦྱིན་པ་བྱེད་དུ་བཅུག །ཁྱེའུས་དབུལ་འཕོངས་རྣམས་ལ་སྨྲས་པ། འཇིག་རྟེན་འདི་ན་ཞིང་ལ་ས་བོན་མ་བཏབ་པར་སྟོན་ཏོག་མི་འབྱུང་བ་ལྟར། རྒྱུ་དགེ་བ་མ་བྱས་པས། འབྲས་བུ་བདེ་བ་མི་འབྱུང་བས། ད་ཁྱེད་རྣམས་ཀྱིས་དངོས་པོ་བྲེ་གང་ལས་མེད་རུང་། ཕུལ་དོས་དཀོན་མཆོག་མཆོད། ཕུལ་དོ་ཕ་མའམ་ནད་པ་ཕོངས་པ་ལ་ཕྱིན། ཕུལ་དོ་ནི་རང་གིས་ལོངས་སྤྱོད་ཅེས་ལས་རྒྱུ་འབྲས་ཀྱི་ཆོས་བསྟན་པས། དེར་འཚོགས་པ་རྣམས་ཀྱིས་ཀྱང་རང་རང་གིས་གང་ནུས་ཀྱི་སྡོམ་པ་བླངས་ནས་བསྲུངས། མུ་སྟེགས་པ་སོགས་སྡིག་གྲོགས་སྤངས། འོད་དཔག་མེད་སོགས་དགེ་བའི་བཤེས་གཉེན་ཕུན་སུམ་ཚོགས་པ་བསྟེན་ཏོ། །དེ་བཞིན་དུ་སྡིག་པའི་གྲོགས་པོ་སྤང་། དགེ་བའི་བཤེས་གཉེན་བསྟེན། ཆོས་དང་ཟང་ཟིང་གི་སྒོ་ནས་རང་གི་ཉེ་འཁོར་མཐོང་ཐོས་ཐམས་ཅད་ལ་ཕན་ཅི་ཐོགས་ལ་འབད་པར་བྱའོ། །སྔོན་གྲོང་ཁྱེར་རྡོ་འཇོག་གི་རྒྱལ་བུ་བདེ་མཆོག་ཅེས་བྱ་བས་ཀླུ་གདུག་པ་ཅན་ཞིག་ཡོད་པ་འདུལ་བར་དགོངས་པས། སྐུ་ཚེ་དེ་ལ་མི་ཐུལ་བར་མཁྱེན་ནས། ཚེ་འཕོས་ནས་རིགས་ངན་ཞིག་གི་བུར་སྐྱེས་ནས། བ་གླང་བསྐྱངས་པས་མིང་ལ་བ་གླང་སྐྱོང་དུ་འབོད། སྔར་གྱི་རྒྱལ་ས་དེར་མི་སུ་བསྡད་པ་ཐམས་ཅད་ཀླུ་བདུད་དེས་བསད་པས། སྐབས་ཞིག་རིགས་ངན་བ་ལང་སྐྱོང་རྒྱལ་སར་བཞག་པས། ཁོང་གིས་ཤེས་རབ་ཀྱི་རལ་གྲི་བསྣམས། དཔའ་བར་འགྲོ་བའི་ཏིང་ངེ་འཛིན་ལ་མཉམ་པར་བཞག་པ་ན། ནམ་སྲོད་སྦྲུལ་ནག་པོ་འདོམ་ལྔ་ཙམ་ཞིག་བྱུང་བ། སྐྲག་སྟེ་ཕྱིར་ལོག་ནམ་གུང་སྟག་ཅིག་བྱུང་བ་ཡང་འཇིགས་ནས་ལོག །ཐོ་རངས་སེང་གེ་ཞིག་བྱུང་བ་ལ་རལ་གྲི་བསྣུན་པས། ལུས་དུམ་བུ་གཉིས་སུ་སོང་བ་སྙམ་བྱེད་པ་ལ་རྗེས་སུ་བལྟས་པས་རོ་མི་འདུག །དེ་ལྟར་དུས་གསུམ་དུ་འཇིགས་པ་གསུམ་བྱུང་པས་གནོད་མ་ནུས་པ་ལ་མཐོ་བའི་སེམས་མ་བྱུང་བར། ང་རྒྱལ་བཅག་སྟེ་ཞི་ཞིང་དུལ་བའི་སྒོ་ནས་བླ་མའི་གདམས་ངག་དྲན་པར་བྱས་སོ། །དེ་ལྟར་བྱས་པས་གཞན་སྐྱེ་བོ་ཀུན་གྱིས་རྒྱལ་པོར་བཀུར་ནས། ཀླུ་གནས་པའི་མཚོ་དེ་ཡང་བསུབས་ནས་གཙུག་ལག་ཁང་བཞེངས། རྒྱལ་ཁམས་ཐམས་ཅད་ཆོས་བཞིན་བསྐྱངས་པས་བདེ་སྐྱིད་ལྷ་དང་འགྲན་པ་བྱུང་ཡང་། ང་རྒྱལ་གྱི་གཉེན་པོར་བླ་མའི་གདམས་ངག་དྲན་པར་བྱས་སོ། །དེ་བཞིན་དུ་སྟོབས་དང་དཔའ་རྩལ་ནོར་དང་ལོངས་སྤྱོད་ཅི་ཙམ་ཡོད་ཀྱང་། ང་རྒྱལ་སྤུ་ཙམ་མི་བྱེད་པར་བླ་མའི་གདམས་ངག་དྲན་པར་བྱའོ། །སྔོན་ཆུ་བོ་ཡ་མུ་ནའི་གླིང་གི །ལྷའི་རྒྱལ་པོ་ཞེས་བྱ་བ་ཤིང་ལྗོན་པ་ཞིག་གི་དྲུང་དུ་བཞུགས་དུས། ཤིང་དེའི་རྩར་ཤམ་ཐབས་སྔོན་པོ་གྱོན་པའི་བདུད་གདུག་རྩུབ་ཅན་ཞིག་བྱུང་ནས། ལྕགས་མདའ་བརྒྱབ་པས་མ་ཚུགས་པས། ཚིག་ངན་མང་པོ་སྨྲས་བཞིན་བདུད་དེ་འདིར་སོང་མེད་པར་བྲོས་སོང་ངོ་། །དེའི་དུས་བདུད་སྡེ་དེས་ཆགས་སྡང་ཆེན་པོ་བྱས་པ་ལ་ལྷའི་རྒྱལ་པོས། བདུད་དེས་ཆགས་སྡང་བྱས་པ་སྒྱུ་མ་སྤྲུལ་པར་ལྟ་བ་དང་། མི་སྙན་པའི་ཚིག་བྲག་ཆར་ལྟ་བ་དང་། ལུས་ལ་ལྕགས་མདའ་འཕངས་པ། སྔོན་བདུད་དེ་སྟག་ཏུ་སྐྱེས་ནས་མི་དང་དུད་འགྲོ་ཟོས་པའི་དུས་སུ་ལྷའི་རྒྱལ་པོ་དེ་དུས་ཝ་ར་ཛཱ་ཞེས་བྱ་བར་གྱུར་ནས་མདའ་བརྒྱབ་པའི་ལས་ལན་དུ་ཤེས་ནས། ཆགས་སྡང་ཚིག་ངན་བརྡེག་བརྡུང་གང་ཡང་མ་བྱས་སོ། །དེ་བཞིན་དུ་ཆགས་སྡང་གི་ཡུལ་བྱུང་ཚེ་སྒྱུ་མ་སྤྲུལ་པ་བཞིན་དུ་བལྟ། མི་སྙན་ཚིག་རྣམས་ཐོས་ཚེ་བྲག་ཆ་བཞིན་དུ་བལྟ། ལུས་ལ་གནོད་པ་བྱུང་བའི་ཚེ་ཡང་སྔོན་གྱི་ལས་སུ་བལྟ་བར་བྱའོ། །སྔོན་སློབ་དཔོན་ཀླུ་སྒྲུབ་ཀྱིས། རིག་འཛིན་སྡེ་སྣོད་ནས་འབྱུང་བའི་ཐབས་ཀྱིས་ནམ་མཁའ་ལ་འགྲོ་བའི་ལོ་མ་བསྒྲུབས་ཏེ། ལོ་མ་གཉིས་བསྣམས་ནས་འཕུར་ཏེ། རྒྱ་མཚོའི་གླིང་ཕྲན་ཞིག་ན་དྲང་སྲོང་གསེར་འགྱུར་གྱི་རྩི་ཤེས་པ་ཞིག་ཡོད་པའི་དྲུང་དུ་ཕྱིན་ཏེ། གསེར་འགྱུར་གྱི་རྩི་སློབ་པར་ཞུ་ཞུས་པས། དྲང་སྲོང་དེ་ན་རེ། རིག་པ་རིག་པ་བརྗེ་བ་སྟེ། །རིག་པ་ནོར་གྱིས་བླུ་བའམ། །ཡང་ན་རིག་པ་བུ་ལ་སྦྱིན། །བར་མ་དོར་ནི་མ་ཡིན་ནོ། །ཞེས་འབྱུང་བས། ཁྱོད་ཀྱིས་ནམ་མཁའ་ལ་འགྲོ་བའི་ཤིང་ལོ་དེ་ང་ལ་ཡོན་དུ་ཕུལ་དང་སློབ་ཟེར། དེ་ཕུལ་བས་གདམས་ངག་ལོན་པ་དང་། ཕག་ན་ཡོད་པའི་ཤིང་ལོ་དེ་བསྣམས་ཏེ་འཕུར་ནས་འཛམ་བུ་གླིང་དུ་བྱོན་ནས། གསེར་འགྱུར་གྱི་རྩིས་སེམས་ཅན་ལ་ཕན་རྒྱ་ཆེན་པོ་བཏགས་སོ། །དེ་བཞིན་དུ་རིག་གནས་ཀྱི་ཡོན་ཏན་མང་པོ་བསླབས་ནས་སེམས་ཅན་ལ་ཅི་ཕན་བྱའོ། །སྔོན་ལྷོ་ཕྱོགས་ཀྱི་རྒྱུད་ན། རྒྱལ་པོ་བྷོ་ཛ་དེ་བ་ཞེས་བྱའི་ཕོ་བྲང་དུ་བྲམ་ཟེ་ཞིག་ནོར་རྐུ་རུ་ཕྱིན་པས། རྒྱལ་པོ་དེ་གཉིད་དུ་སོང་བའི་སྟེང་ན་སྦྲུལ་ཞིག་འདུག་པ། རྒྱལ་པོ་སྲུང་མཁན་གྱི་སྤྲེའུ་ཞིག་ཡོད་པ་དེས་མཐོང་ནས་རལ་གྲི་བརྡེག་པར་བརྩམས་པ་ན། བྲམ་ཟེ་རྐུན་པོ་དེས་སྦྲུལ་གསོད་པ་ཙམ་དུ་མ་ཟད་རྒྱལ་པོ་ལ་ཡང་གྲི་ཕོག་ནས་གསོད་པར་ཤེས་ནས་མ་བཟོད་དེ། བྲམ་ཟེའི་བསམ་པ་ལ། བདག་བསད་ཀྱང་རུང་། མི་ཡི་རྒྱལ་པོ་འདི་གསོད་པ་ལ་འཕངས་སྙམ། སྤྲེའུའི་རལ་གྲི་ལ་འཇུས་ཏེ་ཀུ་ཡིས་བཏབ་པས། རྒྱལ་པོ་གཉིད་སད་དེ། རྒྱུ་མཚན་དྲིས་པས། བྲམ་ཟེ་དེས་རྒྱུ་མཚན་ལེགས་པར་ཞུས་པས། རྒྱལ་པོ་མགུ་སྟེ། མཁས་པ་དགྲ་བོར་གྱུར་ཀྱང་བཟང་། །བླུན་པོ་གྲོགས་ལའང་དེ་ལྟར་མིན། །སྤྲེའུས་རྒྱལ་པོ་གསོད་པ་ལ། བྲམ་ཟེ་རྐུན་པོས་བཟློག་ལ་ལྟོས། །ཞེས་སྨྲས་ཏེ། བྲམ་ཟེ་རྐུན་པོ་མགུ་བའི་ནོར་བྱིན་ནས་བཏང་ངོ་། །དེས་ན་ལེགས་ཉེས་ཤེས་པར་བྱས་ཏེ་རང་གི་རྒྱལ་པོ་སོགས་གཞན་ལ་ཕན་འདོགས་པར་བྱའོ། །སྔོན་ཡུལ་ཝ་ར་ཎ་སིའི་ཚོང་དཔོན་དགེ་བ་བཟང་པོ་ཞེས་བྱ་བ་ལ་བློན་བྱ་སྲོ་ལོང་ཀུན་ཏུ་རྒྱུ་བྱ་བ་དང་། ནེ་ཙོ་གཡུ་མཐིང་ཟེར་བ། ཆུང་མ་མ་གོ་ལ། བྲན་མོ་མཆུ་སྙུང་བྱ་བ་ཡོད། ཚོང་དཔོན་དེ་རྒྱ་མཚོར་རིན་པོ་ཆེ་ལེན་དུ་འགྲོ་ཁར་ང་ཕྱིར་སླེབས་རག་བར་དུ། བུད་མེད་ཀྱིས་ལུས་ཐུབ་པར་གྱིས། བྲན་མོས་གཡོག་གི་ལས་གྱིས། མ་བཅོལ་བའི་འདུན་མ་མ་བྱེད། བྱ་སྲོ་ལོང་ཀུན་ཏུ་རྒྱུས་ཕྱི་གཉེར་གྱིས། ནེ་ཙོ་གཡུ་མཐིང་ལ་ནང་གཉེར་གྱིས་ཞེས་བཤད་ནས་སོང་ངོ་། །སྐབས་ཤིག །བྲན་མོའི་ཚོང་དཔོན་དགེ་བ་བཟང་པོ་ཞེས་བྱ་བ་ཞིག་ཡོད་པ་དེ་དང་ཆུང་མ་མ་གོལ་གཉིས་ཀྱི་བར་ནས་བཤད། མ་གོལ་གྱིས་ཚོང་དཔོན་དེ་ལེན་གྲབས་བྱས་ཚེ། བྱ་སྲོ་ལོང་ཀུན་ཏུ་རྒྱུས་སྒོ་བསྡམས་ལྡེ་མིག་སྦས། ཐེམ་སྐས་ཀྱི་སྟེང་དུ་བསྡད་གཏམ་རྒྱུད་མང་པོ་བཤད་ནས། རང་གི་ཚོང་དཔོན་འཁོར་རག་བར་དུ། ཚོང་དཔོན་གཞན་དེ་ལེན་དུ་མ་བཅུག་པར་གོ་ཆོད་པོ་བྱས་སོ། །དེ་བཞིན་དུ་གཞན་གྱིས་རང་ལ་ལས་གང་བཅོལ་ཀྱང་གོ་ཆོད་པར་བྱའོ། །སྔོན་མི་གཅིག་དང་། རྒྱལ་པོ་གཉིས། ནགས་འཐུག་པོར་ཞུགས་པ་ན། སོས་ཀའི་ཚད་པ་སྟོབས་ཆེ་བས། རྒྱལ་པོ་ཤིན་ཏུ་སྐོམས་པར་གྱུར་པ་དང་། མི་དེ་ན་རེ། རྗེ་ཡིས་གསོལ་དུ་རུང་ན། འདི་ན་ང་ལ་སྐྱུ་རུ་ར་གསུམ་ཡོད་ཅེས་ཕུལ་བས། རྒྱལ་པོས་དེ་བཞེས་པས་ཚད་པའི་གདུངས་བ་ཞི་ནས་ཐུགས་མཉེས་ཏེ། ཁྱོད་ཀྱིས་དེ་རིང་ང་ལ་སྲོག་བྱིན་ནོ་གསུངས། རྗེས་སུ་དེའི་དྲིན་གཟོ་ལ། བུ་མོ་དང་རྒྱལ་སྲིད་ཀྱི་ཕྱེད་ཙམ་བྱིན། མི་དེ་ཡང་རབ་ཏུ་དགའ་ནས་རྒྱལ་པོའི་དྲིན་ལན་དུ་བཀའ་བཞིན་སྒྲུབ་བོ། །དེ་བཞིན་དུ་རྒྱལ་པོ་རྣམས་ཀྱིས་རང་ལ་དྲིན་ཆེ་བའི་འབངས་རྣམས་ལ་དྲིན་གཟོ་བྱ་ཞིང་བློན་འབངས་རྣམས་ཀྱིས་ཀྱང་དྲིན་ཆེ་བའི་རྒྱལ་པོའི་བཀའ་བཞིན་བསྒྲུབས་ནས་དྲིན་གཟོ་ལེགས་པོ་བྱའོ། །སྔོན་ནོར་མེད་དབུལ་པོ་ཞིག་གི་བུས། གཞན་གྱི་རྫི་བོ་བྱས། ཕན་པའི་སེམས་ཀྱིས་རང་གི་དྲིན་ཅན་གྱི་མ་བསྐྱངས། ལན་ཅིག་གཡུ་ཞིག་རྙེད་ནས་མ་ལ་བྱིན། མ་ཡང་དགའ་ནས་བུ་ལ་ཆང་བྱིན་པ་འཐུངས་པའི་ཚེ། ཕྱོགས་གཞན་ཞིག་ནས་བུང་བ་ཞིག་བྱུང་བ་ཆང་གི་ནང་དུ་ལྷུངས་ནས་ཤི་ཚེ། དེའི་རྗེས་སུ་བུང་བ་གཞན་མ་ཞིག་འོངས་ནས་རྒྱ་མདུད་མགོ་ཞེས་མིང་ནས་འབོད་ཅིང་། དཀར་ནག་ཕྱེད་དེ་གང་དུ་ཐལ། །སྐད་སྙན་འཚེར་ཏེ་མི་གདའ་བ་ཟེར། མྱ་ངན་བྱེད་པ་མཐོང་ནས་སྙིང་རྗེ་སྐྱེས། འོན་ཀྱང་ཚིག་དེ་ལ་གད་མོ་ཤོར་བ་བྱུང་། དེའི་ཚེ་ཡུལ་དེར་ཐན་པ་བྱུང་བས་ཆར་ཕབ་ནས་ཀླུ་ལ་ཕན་བཏགས་པས། དྲིན་གཟོ་ལ་ཀླུ་ཡུལ་དུ་བོས། ཀླུའི་བུ་མོ་ནོར་དང་བཅས་པ་བྱིན། མི་ཡུལ་དུ་བསྐྱལ་བས། ཀླུའི་བུ་མོས་སྤྲུལ་པའི་ལྷ་ཁང་བཞེངས། ཡུལ་ཁམས་ཆོས་ལ་བཀོད། བདེ་སྐྱིད་ཚད་མེད་བྱུང་། དེ་བཞིན་དུ་དྲིན་ཅན་གྱི་ཕ་མ་སོགས་དྲིན་ཅན་རྣམས་ཀྱི་དྲིན་དེ་ནམ་ཡང་མ་བརྗེད་པ་བྱས་ནས་དྲིན་གཟོ་བྱེད་དགོས། སྔོན་རྒྱལ་བུ་དད་པ་རབ་ཏུ་བརྟན་པ་ཁཾ་དྷའི་ཡུལ་དུ་ཕྱིན་ཚེ། ཡུལ་དེའི་རྒྱལ་པོ་དཔལ་ཞེས་བྱ་བ་ཤི་ནས། དེའི་རྒྱལ་ས་བྲམ་ཟེ་སྟོན་པ་དཔལ་ཞེས་བྱ་བ་ལོ་བརྒྱད་ཅུ་ལོན་པ་ཞིག་གིས་བཟུང་ཡོད་པའི་ཕོ་བྲང་གི་སྒོ་སྟོད་ལ་རྒྱལ་བུས་བརྡུངས་པས། བྲམ་ཟེའི་བུ་མོ་འཕྲེང་ལྡན་མ་ཕྱི་སྒོར་ཕྱིན་ནས་ནང་དུ་གདན་དྲངས། རྒྱུ་མཚན་དྲིས་པས། རྒྱལ་བུ་ཡིན་ཚེ་བྲམ་ཟེ་དེས་བུ་མོ་རྒྱལ་སྲིད་དང་བཅས་ཕུལ་བ་བཞེས་ཏེ། བྲམ་ཟེ་སྟོན་པ་དཔལ་དྲིན་ཆེ་བས་དབང་བཙན་པར་བྱས། བཀུར་སྟི་ཕུན་སུམ་ཚོགས་པའི་སྒོ་ནས་བསྐྱངས། བྲམ་ཟེ་དེ་ཤི་ནས་དྲིན་གཟོ་རུ་མཆོད་སྦྱིན་རྒྱ་ཆེན་པོ་བྱས། རྗེས་སུ་རྒྱལ་ས་ཕན་ཚུན་གཉིས་ཀ་བཟུང་། རྒྱལ་ཁམས་ཆོས་བཞིན་བསྐྱངས་པས། ཀུན་གྱིས་རྒྱལ་པོ་བྱང་ཆུབ་སེམས་དཔའ་ཞེས་བསྟོད་ཅིང་དྲིན་གཟོ་མང་པོ་བྱས་སོ། །དེ་བཞིན་དུ་དྲིན་ཅན་གྱི་མི་ལ་ཤི་གསོན་གང་གི་དུས་སུ་ཡང་དྲིན་གཟོ་བྱ་དགོས། སྔོན་ཕོ་རེང་པོ་གཅིག་ལ་ཞིང་ཞིག་ཡོད་པ། ཕན་སེམས་ལྡན་པའི་རི་བོང་ཞིག་གིས་ཟོས་པ་མཐོང་ནས། ཉིན་གཅིག་མི་དེས་མདའ་གཞུ་ཁྱེར་ནས་གསོད་དུ་ཕྱིན་པ་ན། རི་བོང་ན་རེ། ང་མ་གསོད་དང་བཟང་ལན་དུ། མཐའ་འཁོབ་རྒྱལ་པོའི་བུ་མོ་དང་། ལྷོ་ནུབ་མཚམས་ཀྱི་སྲིན་པོའི་མི་ནོར་རྣམས་སྟེར་ཞེས་མི་དེ་ཁྲིད་ནས་སོང་། ཐབས་མཁས་དུ་མའི་སྒོ་ནས་དེ་དག་བླངས་ནས་བྱིན་པས་ཁོ་ཚེ་གང་པོ་སྐྱིད་པོ་བྱུང་། ཡང་སྔོན་དབུལ་པོ་ཅིག་ཚོགས་ཁང་ཞིག་གི་སྒོ་དྲུང་དུ་བསྡད་ཚེ། སྤྲང་མོ་རྒན་མོ་ཤིག་དང་སྲོ་མ་མང་པོ་ཡོད་པ་ཞིག་གིས་ཁྱོད་ལ་ཅི་ཞིག་དགོས་ཟེར། གྲོགས་དགོས་བྱས་པས། འོ་ན་ཤིང་སྡོང་ཆེན་པོ་ཕ་གིའི་རྩ་བར་ཉོལ་ལ། དོ་ནུབ་ཤིང་སྡོང་དེའི་རྩེ་མོའི་བྱ་ཆེན་པོ་གཉིས་ཀྱིས་ཅི་ཟེར་ཉོན་ཟེར། ཉན་པས་བྱ་ཕྲུག་ཆུང་བས་ཆེན་པོ་ལ། ཁྱོད་ཀྱི་ལྟོ་བ་ཁེང་བ་ལ་ཟས་ཅི་ཙམ་དགོས་ཟེར། བྱ་ཆེན་པོ་ན་རེ། གླང་ཆེན་གྱི་ཤ་སྟོང་བྱུང་ན་ཁེངས་ཟེར་བ། སྔ་མོ་རྒན་མོ་དེ་ལ་སྨྲས་པས། རྒན་མོ་དེ་སོང་། བུ་མོ་ཞིག་ལ་བཤད་པས། བུ་མོ་དེས་གླང་ཆེན་གྱི་ཤ་སྟོང་བསྐྱལ་བ། བྱ་ཆེན་པོ་དེས་ཟོས་ནས་ཤ་གཅིག་ཁྱེར་འོངས་ནས་སྡོང་རྩེར་བཀལ་ནས་བཞག །བྱ་ཆུང་བ་འོང་ཚེ་བྱིན་ནས། དེ་རིང་ངས་ལྟོ་བ་ཁེངས་པ་ཙམ་དུ་མ་ཟད་ཤ་གཅིག་ཁྱོད་ལ་ཡང་འཇོག་རྒྱུ་བྱུང་བ་འདི་སྡོང་རྩའི་མི་མ་གིའི་དྲིན་དུ་གདའ་བས། དྲིན་གཟོ་ལ་ཅི་དགོས་དྲིས་དང་ཅི་ཟེར་སྒྲུབ་ཟེར། བྱ་ཆུང་བ་དེ་འདྲི་རུ་བྱུང་བ་ལ། མི་དེས་ང་ལ་གྲོགས་མོ་ཞིག་དགོས་བྱས་པས། འོ་ན་ང་ལ་ཞོན་ཟེར། ཞོན་ནས་ནུབ་ཕྱོགས་སུ་སོང་། དགོན་སྡེ་ཞིག་གི་ཁང་པའི་ཡང་སྟེང་དུ་སླེབས་ཚེ་བུ་མོ་གཞོན་ནུ་མ་ཞིག་ཡོད་པ་ཁྱེར་ནས་ཚུར་ལ་ཞོན་ནས་འོང་བས་དེ་ཐོབ་པ་བྱུང་། དེ་བཞིན་དུ་དྲིན་ཅན་གྱི་རིགས་སུ་གྱུར་པ་ཐམས་ཅད་ལ་དྲིན་གཟོ་རྒྱ་ཆེན་པོ་བྱའོ། །སྔོན་ཡུལ་ཝ་ར་ཎ་སིའི་རྒྱལ་བུ་ལྷ་སྐྱེས་ཞེས་བྱ་བ་དགྲ་གཉེན་ཀུན་ལ་བྱམས་སེམས་ཆེ་བས། ཁྲོ་བ་མི་མངའ། དགྲ་ལ་ཡང་མི་སྙན་པ་མི་བརྗོད་ལ། དེ་ཡང་ཉིན་གཅིག་རྒན་མོ་གཅིག་ལ་ཟས་ཞིམ་པོ་མང་པོ་བྱིན་ནས། རྒན་མོ་ཁྱོད་ཝ་ར་ཎ་སིའི་མི་སྣ་མང་བ། བསོད་ནམས་ཀྱང་ཆུང་བ་འདིར་བསླངས་ནས་ཅི་ཡོང་། རྒྱལ་པོ་ཁྱབ་འཇུག་ཅེས་བྱ་བ་ནོར་ལོངས་སྤྱོད་ཆེ་བ་དཔའ་ཞིང་སྟེར་ཕོད་པ་ལ། ཁོང་མི་ཆེ་བས་སྔར་སུས་སློང་མ་ནུས། ཁྱེད་རང་ཕྱིན་ནས་བསླངས་ན་དབུལ་བ་སེལ་བར་བྱེད་མོད། དེར་སོང་དང་བཟང་བྱས་པས། རྒན་མོ་ཡང་སོང་ནས་རྒྱལ་པོ་ཁྱབ་འཇུག་ཕོ་བྲང་གི་སྒོ་ན་ཡོད་པའི་དུས་ཤིག་ལ་སྔར་གྱི་གཏམ་དེ་སྨྲས་པས། རྒྱལ་པོ་ནག་པོ་ཁྱབ་འཇུག་སྤྱིར་ཕྲག་དོག་ཆེ་ཞིང་། ཁྱད་པར་རྒྱལ་བུས་ཡབ་ལ་ཟུར་ཟ་བ་ཚེ་གང་བོ་འཛུམ་པ་ཅིག་མི་ཡོང་བ་དེ་གཏམ་དེ་ཐོས་པ་དང་། འཛུམ་མུལ་བྱས་ནས་རྒན་མོ་ཟས་སྐོམ་གྱིས་ཚིམས་པར་བྱས། ཉིན་གཅིག་རྒྱལ་པོ་ཁྱབ་འཇུག་དེ་རྒྱལ་བུའི་དྲུང་དུ་ཚུར་བྱོན་པ་ལ། རྒྱལ་བུས་ཀྱང་རྒྱང་ནས་བསུ་བ་ཆེན་པོ་བྱས། དྲུང་དུ་སོང་ནས་གུས་པས་ཕྱག་ཕུལ་བས། ཁྱབ་འཇུག་གིས་ཀྱང་ཚུར་དེ་ལྟར་བྱས་པ་བྱུང་། དེ་ནས་ཐུགས་ཡིད་གཅིག་ཏུ་འདྲེས་ནས། རྒྱལ་བུ་ལྷ་སྐྱེས་ཀྱི་གཅུང་ལྷས་བྱིན་ལ། ཁྱབ་འཇུག་གི་བུ་མོ་ཡང་བཙུན་མོར་བྱིན་པར་གཅུང་གིས་རྒྱལ་ས་བཟུང་། རྒྱལ་བུ་ལྷ་སྐྱེས་འཕགས་པ་ཐུགས་རྗེ་སྤྲིན་གྱི་དྲུང་ནས་རབ་ཏུ་བྱུང་ནས་གཅུང་དང་ཁྱབ་འཇུག་གཉིས་ཀས་མཆོད་བསྟོད་བཀུར་རོ། །དེ་བཞིན་དུ་རང་ལ་སྡང་བའི་དགྲ་འདུལ་བ་ལ་ཡང་མི་སྙན་པ་བརྗོད་པས་ཐུལ་བར་དཀའ་སྙན་པ་བརྗོད་པས་ཐུལ་སླ་བས་དེས་ན་དགྲ་ལ་ཡང་མི་སྙན་པ་མི་བརྗོད་པར་སྙན་པ་བརྗོད་ནས་ཐབས་མཁས་ཀྱི་སྒོ་ནས་འདུལ་བར་བྱའོ། །སྔོན་བཤེས་གཉེན་འབྲོམ་སྟོན་པ་ལ་དགེ་བཤེས་ཁུས་སྨད་ར་དང་ཟུར་ཟ་མང་པོ་བྱས་པ་ལ། འབྲོམ་གྱིས་དེ་གསན་པས་དགེ་བཤེས་ཁུ་ལ་བསྟོད་ར་མང་པོ་བཏང་། ངས་མ་བྱུང་ཁོ་བདེན། ང་ལ་ལོང་བྱུང་ན་ཕར་སྐུ་མདུན་དུ་འགྲོ་བ་ཡིན་ཞེས་གསུངས་པ། ཡོན་བདག་ཤག་མགོན་གྱིས་ཁུ་ལ་ཞུས་པས། གཏམ་དེ་ཐོས་པ་དང་། དགེ་བཤེས་ཁུ་རབ་ཏུ་མགུ་ནས། ཚུར་འབྲོམ་སྟོན་གྱི་དྲུང་དུ་བྱོན་པ་ལ། འབྲོམ་གྱིས་ཀྱང་བསུ་བ་བྱས། ཐུགས་ཡིད་གཅིག་ཏུ་འདྲེས་པས། རྗེས་སུ་ཁུ་རྔོག་འབྲོམ་གསུམ་ཞེས་ཡོངས་ལ་གྲགས་པ་དེ་བྱུང་། དེས་ན་རང་ལ་མི་མཛའ་བས་ཚུར་ངན་སྨྲས་བྱས་པ་གོ་ཡང་། དེ་ཡི་ལན་དུ་སླར་སྨད་ར་མི་གཏོང་བར་བསྟོད་ར་བརྗོད་ན་དགྲ་ཡང་གཉེན་དུ་འགྱུར་ཞིང་། གལ་ཏེ་མ་གྱུར་ཀྱང་ཞེ་སྡང་ཞི་ནས་གནོད་པ་སྐྱེལ་དུ་མི་ཡོང་བས། དེ་ལྟ་བུའི་ཐབས་མཁས་དང་ལྡན་པར་བྱའོ། །སྔོན་ནགས་ཚལ་སྟུག་པོར་གནས་པའི་རི་བོང་མང་པོ་ཞིག་གི་ཐག་ཉེ་ན། མཚེའུ་ཞིག་ཡོད་པས་ཆུ་དེ་འཐུང་ཞིང་བདེ་བར་གནས་པ་ལ། སྐབས་ཤིག་སོས་ཀའི་ཚད་པས་གདུངས་བའི་གླང་ཆེན་མང་པོ་དེར་བྱུང་། རྫིང་བུ་རྫིས་རི་བོང་རྣམས་ཡུལ་བཏོན་པས། ཐམས་ཅད་གྲོས་བྱས་པས། གཅིག་ན་རེ། ཐབས་ཤིག་འདུག་པས། ཁོ་བོ་ཁྱེད་ཀུན་གྱིས་ཤིང་མཐོན་པོ་ཞིག་གི་ཁར་སྐྱོལ་བྱས་པས། རི་བོང་གཞན་ཀུན་གྱིས་ཁོ་ཤིང་མཐོན་པོ་ཞིག་གི་རྩེར་བསྐྱལ་ལོ། །དེ་ནས་གླང་ཆེན་ཀུན་འདུས་པ་ན་སྐད་མཐོན་པོས། ཀྭ་ཡེ་སྡོད་ཅིག་བྱས་པས། གླང་ཆེན་རྣམས་ཀྱིས་གདོང་གྱེན་དུ་ཕྱོགས་ནས་ཁྱེད་སུ་ཡིན་ཟེར། ང་ཡ་ཀིའི་སྐལ་ལྡན་ཟླ་བའི་ཕོ་ཉ་ཡིན་བྱས་པས། ཁྱོད་འདིར་ཅི་ལ་བཏང་དྲིས་པས། ཟླ་བའི་ཞལ་ནས་ངའི་ལྟོ་བ་ན་གནས་པའི་རི་བོང་འདིའི་རིགས་སུ་གཏོགས་པ་འདི་རྣམས་ཡུལ་འདོན་ན་ཁྱེད་རྣམས་ལ་ཚ་ཟེར་བཀྱེའོ་ཟེར་གིན་གདའོ་བྱས། ཡང་ཚེས་བཅུ་བཞིའི་ཟླ་བ་སྤྲིན་གཡོ་བའི་ངོགས་ན་གནས་པ་དེ་བསྟན་ནས། ཟླ་བ་འདིས་ཁྱེད་རྣམས་ལ་སྔར་བས་ཉིས་འགྱུར་གྱི་བཀའ་སྐྱོན་པར་གདའོ། །དེ་བས་ཁྱེད་རྣམས་བདེ་བར་འདོད་ན་ངའི་ངག་མི་སྙན་ཡང་ཉོན་ང་ལ་མ་འཚེ་ཞིག་བྱས་པས། གླང་ཆེན་རྣམས་ཀྱིས་གྲོས་བྱས་ཏེ། ཟླ་བས་ངེད་རྣམས་ལ་བཀའ་མ་བཀྱོན་དང་། གསུང་ལ་ཉན། ཕོ་ཉ་ཁྱོད་ལ་མི་འཚེ་ཟེར། འོ་ན་ང་གླང་ཆེན་ཁྱུ་མཆོག་གི་སྤྱི་བོར་འབབ་བྱས་པས་དེ་ལྟར་བགྱིད་ཟེར་ས་ལ་བབ་ནས་སྤྲིན་དང་བྲལ་བའི་ཟླ་བ་བསྟན་ཏེ། ད་ཟླ་བ་ཁྱེད་རྣམས་ལ་བཀའ་བཀྱོན་པ་མི་འདུག །ཁྱེད་ཐམས་ཅད་རང་གནས་སུ་བདེ་བར་སོང་ཤིག་བྱས་པས་གླང་ཆེན་ཀུན་སོང་ཚེ། རི་བོང་ཀུན་སྔར་རྒྱུན་ལྟར་བདེ་བར་གནས་སོ། །དེས་ན་དེ་ལྟ་བུའི་ཐབས་མཁས་ཀྱིས་དགྲ་འདུལ་བར་བྱའོ། །སྔོན་གྲོང་ཁྱེར་བདེ་ལྡན་གྱི་རྒྱལ་བུ་སྐྱབས་སྦྱིན་ཞེས་བྱ་བས་གྲོང་ཁྱེར་གྱི་ཁྲོན་པར་གླང་པོ་ཆེ་ལྷུང་བའི་རོ་ལ་གྲོང་འཇུག་མཛད་ནས་བསྐྱལ་བས། དེའི་བར་ལ། བློན་པོ་ཀུན་ཏུ་འགྲོ་ཞེས་བྱ་བས། རྒྱལ་པོའི་ལུས་ལ་གྲོང་འཇུག་བྱས། རང་གི་རོ་ལ་རྨ་བཏོད་ནས་ཉམས་པར་བྱས་ནས་བློན་པོས་རྒྱལ་པོ་བྱས་སོ། །རྒྱལ་པོ་དེ་ཕྱིར་འོངས་ནས་འཇུག་ཡུལ་མ་རྙེད་པར་ནེ་ཙོ་ཞིག་གི་རོ་ལ་ཞུགས་ནས། སྔར་གྱི་བཙུན་མོའི་རྩ་རུ་སོང་ཡིན་ཚུལ་བཤད་པས། བཙུན་མོ་ན་རེ། ད་ཐབས་ཅི་ཡོད་དྲིས་པས། ནེ་ཙོས་བཙུན་མོ་ལ་ཁྱོད་ཀྱིས་དུས་རྒྱུན་དུ་ང་ལ་གཅེས་པར་གྱིས་དང་། ངས་ཉིན་གཅིག་རྒྱལ་པོས་ཟས་ཟ་དུས་ཤིག་ལ་ལུས་ཐལ་བར་བཅུག་ནས་འོང་སྐུ་མདུན་དུ་སྤྲུགས་དང་ཟས་སུ་ཐལ་བ་སོང་ཚེ། རྒྱལ་པོས་ང་ལ་བརྒྱབ་ཡོང་། དེ་དུས་ང་ཤི་ཚེ་ཁྱོད་ཀྱིས་ངའི་ནེ་ཙོ་ལེགས་པོ་དེ་ཤི་བ་ཞེས་ངུས་དང་རྒྱལ་པོས་ཁྱོད་ཀྱི་མྱ་ངན་སངས་ཕྱིར། ནེ་ཙོའི་རོ་ལ་གྲོར་འཇུག་བྱས་ཡོང་། དེའི་བར་ལ་ང་སྔར་གྱི་ལུས་ལ་འཇུག་ཅེས་གྲོས་བྱས་ནས། དེ་ལྟར་བྱས་པས། སྔར་གྱི་ལུས་ལ་ཞུགས་ནས། སྔར་ལྟར་རྒྱལ་པོ་བྱས་སོ། །བློན་པོ་ནེ་ཙོར་གྱུར་པ་དེ་ཡང་རྗེས་ནས་རྒྱལ་པོས་སྙིང་རྗེ་ནས། ཁྱེའུ་ཞིག་གི་རོ་རྙེད་པ་ཆུས་བཀྲུས་ནས་བློན་པོའི་རྣམ་ཤེས་དེ་ལ་བཀུག་ནས་ཡོན་ཏན་བསླབས། རབ་ཏུ་བྱུང་། དབེན་པར་བཞག །འཚོ་བ་སྦྱར་རོ། །དེས་ན་རང་གི་བུ་བཞིན་དུ་བསྐྱངས་པའི་བློན་པོ་སོགས་ཀྱིས་རང་ལ་དགྲ་བཞིན་བལྟས་ནས་གནོད་པ་ཆེན་པོ་བྱེད་ན་ཡང་། གནོད་ལན་དུ་གནོད་ཆེན་པོ་མི་སྐྱེལ་བར། དེ་ལྟ་བུའི་ཐབས་མཁས་ཀྱིས་འདུལ་བར་བྱའོ། །སྔོན་གྲོང་ཁྱེར་རྩ་མཆོག་གི་རྒྱལ་བུ་སེང་གེ་སྒྲ་ཞེས་བྱ་བ། ལོ་གཅིག་ལོན་པ་ན་ལོ་བདུན་ཙམ་ལོན་པའི་གཟུགས་བོང་ཙམ། རལ་པ་སྔོན་པོ་རྐེད་པ་ཙམ་དུ་ཉིལ་ལེ་བ་གཞོན་ནུ་ལ་རྒྱལ་པོའི་ཆས་བྱས། ཡབ་ལ་རྟ་པ་བརྒྱས་བསྐོར་ཏེ། རྒྱལ་བུས་གདོང་ཙམ་ལ་ཞུགས་ཏེ་རྩྭ་མཆོག་གི་བྱང་ཕྱོགས་ན་ཕར་ཕྱིན་པ་དང་། ཡབ་ཀྱི་དགྲ་རྒྱལ་པོ་སྤྱོད་མེད་རྟ་པ་ཉིས་བརྒྱ་དང་བཅས་རི་དྭགས་བཤོར་ཞིང་ནགས་གསེབ་ན་ཡོད་པའི་སར་སོང་ཚེ། ས་མེར་མེར་གཡོ་ཞིང་། ལམ་གྱི་རྡོ་ཕ་བོང་སྡོང་དུམ་ལ་སོགས་པ་ཡང་སྣ་ལ་སྡོད་མ་ཚུགས་པར་གཡས་གཡོན་དུ་འཕར་ཞིང་འགྲོ་བ་མཐོང་བས། སྡིག་རྒྱལ་སྤྱོད་མེད་འཁོར་བཅས་སྐྲག་གོ །དེར་ཐོག་ཆེན་པོ་ཞིག་བྱུང་བ་རྒྱལ་བུ་སེང་གེ་སྒྲའི་སྡིགས་མཛུབ་ཀྱི་རྩེ་མོ་ལ་བླངས་ནས་བྲག་ལ་བརྒྱབ་པས་གྲོག་པོ་བཏོད་པ་བྱུང་། དྲུང་དུ་སོང་ནས་མདུང་ཤིང་ས་ལ་བསྣུན་པས་ས་དོང་དུ་སོང་། ནང་དུ་རྒྱལ་པོ་སྤྱོད་མེད་འཁོར་བཅས་ནུབ་པས། རབ་ཏུ་འཇིགས་པའི་ང་རོས་ད་རེས་རྟ་ཉིས་བརྒྱ་པོ་འདི་བཞེས། དེ་ནས་རྗེས་སུ་རྒྱལ་སྲིད་ཀྱང་འབུལ་ལོ། །བདག་ཅག་འདི་ནས་ཐོན་པར་གྱིས་ཟེར་བ་ལ། རྒྱལ་བུ་སེང་གེ་ན་རེ། འོ་ན་ཁྱོད་ཀྱིས་སྡང་སེམས་འདོར་རམ་མི་འདོར། འདོར་ན་རྒྱལ་སྲིད་མེད་ཀྱང་སླ། མི་འདོར་ན་ད་ལྟ་རང་བརླག་པ་ཡིན་གསུངས་པས། ཅི་གསུང་བགྱིའོ་ཟེར། ས་སྟེང་དུ་བཏོན་ནས། ཆས་དང་རྟ་མེད་པར་ཡུལ་དུ་ཕྱིན་པས། རྒྱལ་བུ་སེང་གེའི་ང་རོས། སྡིག་རྒྱལ་སྤྱོད་མེད་ཕམ་མོ་ཞེས་ཡུལ་ཕྱོགས་ཐམས་ཅད་ལ་གྲགས་པས་ཁྱབ། དེ་བཏུལ་བས་ནགས་ཀྱི་རི་དྭགས་ཚུན་ཆད་ལ་བདེ་བ་ཚད་མེད་པ་བྱུང་། སྔོན་རྒྱལ་བུ་འོད་སྟག་ཅེས་བྱ་བ་ནགས་ཁྲོད་ཅིག་ཏུ་སོང་བ་མཐའ་འཁོབ་རྒྱལ་པོ་ཞིག་གིས་བཟུང་བཀྱིགས་ནས་ཤིང་གི་ཡལ་ག་ལ་བཀལ་བ། ཡབ་རྒྱལ་པོས་ཚོར་ནས། ལྕགས་ཀྱི་མདའ་གཞུ་ཐོགས། ཤིན་ཏུ་འཇིགས་པའི་གཟུགས་སུ་ཕྱིན། མདའ་བཀང་ནས་ཐང་ཤིང་ལ་བརྒྱབ་པས། ཐང་ཤིང་ཆེན་པོ་དེ་འགྱེལ་ནས་ཤིང་གཞན་མནན་པ་མཐོང་ཚེ། མཐའ་འཁོབ་རྒྱལ་པོ་འཇིགས་ཤིང་སྐྲག་སྟེ། སྟོབས་ཅན་ཁྱོད་ཀྱི་འདོད་པ་སྨོས། ཅི་གསུངས་སྒྲུབ་ཟེར། འོ་ན་ངའི་བུ་ཁྲོལ། ཁྱོད་ཀྱི་བུ་མོ་འདི་ལ་བྱིན་ཅིག་སྨྲས་པས་བྱིན་པས་གཉེན་དུ་གྱུར། དེ་ནས་ཐབས་ཀྱིས་ཆོས་ལ་བཀོད་དོ། །དེས་ན་རང་ལ་གནོད་པའི་དགྲ་བསད་ན་ཚེ་འདིར་ཡང་དགྲ་མང་དུ་འགྲོ་ཞིང་ཕྱི་མར་དམྱལ་བར་འགྲོ་བས། བློ་གྲོས་ཅན་རྣམས་ཀྱིས་དགྲ་གསོད་མི་དགོས་པར་དེ་འདྲའི་ཐབས་མཁས་ཀྱིས་འདུལ་བར་བྱའོ། །སྔོན་ཕ་རྒད་པོ་གཅིག་ལ་བུ་གཉིས་ཡོད་པ། ནོར་དང་གདམས་ངག་སྟེར་བས་ཁྱེད་གཉིས་གང་འདོད་དྲིས་པས། བུ་ཆུང་བས་གདམས་ངག་འདོད་ཟེར་བས། བུ་ཆེ་བ་ན་རེ། གདམས་ངག་ཁྱོད་འཁྱེར་ན་ང་ནོར་ཚགས་བྱེད་པ་ལས་འོས་མེད་ཟེར་ནོར་རྣམས་ཚགས་བྱས་སོ། །དེ་ནས་ཕ་འཆི་ཁར། བུ་ཆུང་བས་གདམས་ངག་དགོས་བྱས་པས། རྒད་པོ་ན་རེ། ཏུག་གིས་ཐུག་ན་རྒན་པ་ལ་གྲོས་དྲིས་བྱ་བ་ལས་གཞན་མ་བྱུང་། དེར་ནོར་མེད་ནས་ཡུལ་གཞན་དུ་ཕྱིན་ཙ་ན། རྒྱལ་པོ་ཤི་བའི་བཙུན་མོས་རྒྱལ་སྲིད་བཟུང་ནས་འདུག་པ། རྒད་པོ་ཅིག་ལ། འདི་ཅི་འདྲ་ཡིན་དྲིས་པས་དེས་ཐམས་ཅད་བསླུ་བ་ཡིན་པས། གན་དུ་འགྲོ་ན། འདི་ལྟར་གྱིས་བྱས་ནས་བསླབ་བྱ་བསླབས་པ་ལྟར་བྱས་པས། བུད་མེད་དེས་འདི་བློ་དང་ལྡན་པ་ཅིག་འདུག་སྙམ་མགུ་ནས་ཁྱིམ་ཐབ་བྱས་ཏེ། ཕའི་གཡོ་བྱེད་པས་རྒྱལ་པོའི་རྒྱལ་སྲིད་ཐོབ་པ་བྱུང་། ཡང་སྔོན་རྒྱལ་པོ་གཅིག་གི་མིག་ན་ནས། སྨན་པས་བུད་མེད་རང་གི་ཁྱིམ་ཐབ་མ་ཡིན་པའི་སྐྱེས་པ་གཞན་གྱིས་མ་སྤྱད་པའི་ནུ་ཞོ་དགོས་ཟེར་བས་རྒྱལ་པོས་དེ་ལྟ་བུ་ཡོད་པ་ལ་བྱ་དགའ་སྟེར་བྱས་པས། བུད་མེད་གཅིག་ན་རེ། ཁྱོ་ག་ལ་དེ་ལྟ་བུ་ང་ཡིན་གྱིས་ལ་བྱ་དགའ་ལོང་ཟེར་བས། ཁོས་གྲོགས་པོ་གཅིག་ལ་དྲིས་པས། གྲོགས་པོ་དེ་ན་རེ། དེ་མི་བདེན། མི་བདེན་ན་རྒྱལ་པོའི་ཆད་པ་འོང་བས། དེ་ལས་བཟློག་ལ་དྲིས་ལ་ཅི་ཟེར་ལྟོས་བྱས་པས། ཁྱོ་གས་ཁྱོད་ཀྱི་དེས་མི་འོང་བར་འདུག །སྐྱེས་པ་བརྒྱས་སྤྱད་པ་ཞིག་དགོས་ཟེར་བྱས་པས། མོ་ན་རེ། དེ་ང་ལ་ཡོད་ཡོང་ཟེར་བགྲངས་བས། དགུ་བཅུ་གོ་དགུ་བྱུང་སྐད། དེ་ཡང་གྲོགས་པོ་བློ་ལྡན་དེ་ལ་དྲིས་པས། རྒྱལ་པོའི་ཆད་པ་མ་བྱུང་བ་ཡིན། དེ་བཞིན་དུ་བྱ་བ་གང་བྱེད་ཀྱང་གྲོགས་པོ་བཟང་པོ་ལ་དྲིས་ནས་བྱས་ན་བབ་མི་བརྡལ་བ་འོང་པས། དེས་ན་བྱ་བ་རང་གིས་མི་ཤེས་པ་དང་ཤེས་ན་ཡང་གྲོགས་པོ་བཟང་པོ་ལ་དྲིས་ནས་བྱའོ། །སྔོན་བྱི་བ་དབྱིག་ལྡན་དང་། ཕུག་རོན་རི་མོའི་མགྲིན་པ་ཅན། གསང་བར་རྒྱུ་བའི་བྱ་རོག །རི་དྭགས་རི་མོའི་ལུས་ཅན། རུས་སྦལ་དལ་གྱིས་འགྲོ་རྣམས་གྲོགས་མཆེད་བྱས། གཅིག་གིས་གཅིག་ལ་ཕན་འདོགས་པ་མ་གཏོགས་གནོད་མི་སྐྱེལ་བའི་མནའ་བསྐྱལ་ལོ། །དེ་ནས་ཕུག་རོན་རི་མོའི་མགྲིན་ཅན་འཁོར་བཅས་བྱ་རྒྱས་ཟིན་པ་དང་། འཁོར་རྣམས་འཕུར་བར་འདོད་པ་ལ། ཕུག་རོན་རི་མོའི་མགྲིན་ཅན་ན་རེ། ཁྱེད་རྣམས་དེ་ལྟར་མ་བྱེད། ངས་གང་བྱེད་གྱིས་བྱས་ཐམས་ཅད་ཐིབས་ཀྱི་བསྡད་པ་དང་མི་རྒན་དེའི་བསམ་པ་ལ་བྱ་ཐམས་ཅད་ཟིན་འདུག་སྙམ་བྱ་རྒྱ་བཏང་བ་དང་། རི་མོའི་མགྲིན་ཅན་འཕུར་བས་བྱ་ཐམས་ཅད་དུས་མཉམ་དུ་འཕུར་ནས་སོང་། གྲོགས་པོ་བྱི་བ་དབྱིག་ལྡན་གྱི་དྲུང་དུ་བབས་ཏེ་ཀྱེ་གྲོགས་པོ་དབྱིག་ལྡན་འདིར་བྱོན་དང་བྱས་པས། དབྱིག་ལྡན་འོང་ཁྱོད་ཅི་ཉེས་དྲིས་པས། ངེད་བྱ་ཐམས་ཅད་རྒྱས་བཅིངས་པ་འདིའོ། །ད་ཁྱེད་ཀྱིས་ཆོད་ཅིག་བྱས་པས། བཅད་ནས་ཕན་བཏགས་སོ། །ཡང་ཉིན་གཅིག་རུས་སྦལ་དལ་གྱིས་འགྲོ་དེ་བྱི་ལ་རྒན་པོ་ཅིག་དང་འཕྲད་པས་ཁྱེར་རོ། །དེས་གྲོགས་རྣམས་བོས་པས། ཕུག་རོན་གྱིས་ཚོར་ནས། རི་དྭགས་དང་གཉིས། བྱི་བ་དབྱིག་ལྡན་གྱི་རྩར་ཕྱིན་ནས་གྲོས་བྱས་པས། བྱི་བ་ན་རེ། རི་དྭགས་ཁྱོད་སོང་ལ་བྱི་ལ་རྒན་པོ་འགྲོ་བའི་ལམ་ནས་ཤི་རྫུན་གྱིས་དང་། དེར་ཁོས་རུས་སྦལ་བཞག་ནས་འོང་གིས། དེའི་ཚེ་བྱ་རོག་གིས་རུས་སྦལ་གྱི་རྒྱུད་ནས་ཟུང་ལ་ལོང་ཤོག །དེ་དུས་རི་དྭགས་ཀྱང་བྲོས་བྱས་པས། དེ་ལྟར་བྱས་པས་རུས་སྦལ་དེ་བྱི་ལ་རྒན་པོའི་ཁ་ནས་ཐར་བ་བྱུང་། དེ་བཞིན་དུ་གྲོགས་བཟང་པོ་བསྟེན་ན་སྡུག་བསྔལ་ལས་ཐར་ཞིང་། བདེ་བ་དང་ལྡན་ཞིང་གྲོས་མཐུན་གྱི་སྒོ་ནས་བྱ་བ་བསྒྲུབས་ན་འགྲུབ་ལ། གལ་ཏེ་མ་འགྲུབ་ན་ཡང་མཛེས་ཤིང་གཞན་གྱི་འཕྱ་སྨོད་མི་འོང་། རྗེས་ནས་འགྱོད་པ་མི་སྐྱེ་བས། དེས་ན་འོ་སྐོལ་རྣམས་ཀྱིས་གྲོགས་བཟང་པོ་བཙལ་ནས་གྲོགས་མཆེད་བྱས་ཕན་ཆད་གཅིག་གིས་གཅིག་ནམ་ཡང་མི་བསླུ་བར། སྡུག་བསྔལ་གྱིས་ཉེན་པའི་དུས་སུ་ཕན་འདོགས་པ་དང་། བྱ་བ་ལས་དོན་རེ་བྱུང་ཚེ་བློ་ལྡན་གྲོགས་ལ་གྲོས་འདྲི་ཞིང་། གྲོས་མཐུན་གྱི་སྒོ་ནས་བྱ་བ་གང་ཡང་བསྒྲུབ་པར་བྱའོ། །སྔོན་རྒྱལ་པོ་གསལ་རྒྱལ་གྱི་བློན་པོ་རི་དྭགས་ཆེན་པོ་བྱ་བའི་བུ་ཆུང་བའི་ཆུང་མ་ལྷ་མཚམས་མ་ཟེར་བའི་བུད་མེད་བཟང་མོ་ཞིག་ཡོད་དོ། །དེ་དུས་རྒྱ་མཚོ་ལས་བྱ་ཞིག་གིས་འབྲས་ཀྱི་སྙེ་མ་ཞིག་ཁྱེར་འོང་བ། རྒྱལ་པོ་གསལ་རྒྱལ་གྱི་ཕོ་བྲང་དུ་ལྷུང་བ། རྒྱལ་པོའི་བློན་པོ་སོ་སོར་བགོས་ནས་བྱིན་ཏེ། ཁྱེད་རྣམས་ཀྱིས་འདི་སྤེལ་གསུངས་བ། བློན་པོ་རི་དྭགས་ཆེན་པོས་ལྷ་མཚམས་མ་ལ་སྤྲད་པས། སྤེལ་ནས་མང་དུ་འཕེལ་ལོ། །གཞན་རྣམས་ཀྱིས་སྤེལ་མ་ཤེས་སོ། །ཉིན་གཅིག་རྒྱལ་པོའི་བཙུན་མོ་བསྙུང་ནས་བློན་པོ་རྣམས་ལ་འབྲས་སྤེལ་དུ་བཅུག་པ་ཁྱེར་ཤོག་དང་བཙུན་མོ་ལ་སྨན་དུ་གཏོང་དགོས་ཞེས་གསུངས་པས། བློན་པོ་ཁ་ཅིག་གིས་བྱི་བས་ཟོས་ནས་མ་སྨིན་ཟེར། ཁ་ཅིག་གིས་རུལ་ཏེ་མ་སྨིན་ཟེར། བློན་པོ་རི་དྭགས་ཆེན་པོ་ལྷ་མཚམས་མ་ལ་འདྲི་རུ་ཕྱིན་པས། མནའ་མ་ན་རེ། མི་གཅིག་ཏུ་མ་ཟད། མི་བརྒྱ་སྟོང་ཁྲི་འབུམ་གྱི་སྨན་དུ་འགྱུར་བ་ཡོད་ཅེས་མང་པོ་ཞིག་བསྐུར་བས། སྨན་དུ་བཏང་བས་ནད་དྲག་པས་རྒྱལ་པོ་དགའ་ནས་བློན་པོ་ལ་བྱ་དགའ་ཆེན་པོ་གནང་ངོ་། །དེའི་ཚེ་ཉི་འོག་གི་རྒྱལ་པོ་གཞན་ཞིག་རྒྱལ་པོ་གསལ་རྒྱལ་ལ་འཐབ་པར་བརྩམས་པ་ན། རྒྱལ་པོ་དེས་ཐོག་མར་རྒྱལ་པོ་གསལ་རྒྱལ་ལ་བློན་པོ་བློ་ལྡན་ཡོད་མེད་བལྟ་སྙམ། རྟ་མ་བུ་ཆེ་ཆུང་སྤུ་ཁ་འདྲ་བ་གཉིས་བང་ཆེན་པར་བསྐུར་ནས། འདིའི་མ་བུ་གང་ཡིན་བྱས་བས། རྒྱལ་པོ་གསལ་རྒྱལ་འཁོར་བཅས་ཀྱིས་ཤན་མ་བྱེད། བློན་པོ་རི་དྭགས་འཛིན་གྱི་མནའ་མ་ལྷ་མཚམས་མ་ལ་དྲིས་པས། མནའ་མ་ན་རེ། དེ་ལས་སླ། རྟ་མ་བུ་གཉིས་ཕྱོགས་གཅིག་ཏུ་བཞག་ནས་བཟའ་རྒྱུ་ཞིམ་པོ་ལྷན་དུ་བྱིན་ན། མ་གང་ཡིན་པ་དེས། བུ་གང་ཡིན་པ་དེའི་མདུན་དུ་བཟའ་རྒྱུ་སྟོབ་པར་འགྱུར་ཟེར། དེ་ལྟར་བྱས་པས་རྟ་མ་སྨད་ཀྱི་ཤན་ཕྱེས་ནས་བང་ཆེན་པ་ལ་བསྐུར་རོ། ཡང་སྤྲུལ་ཕོ་མོ་ཆུ་ཞེང་གབ་པ་གཉིས་བང་ཆེན་པ་ལ་བསྐུར་ནས། ཕོ་མོ་གང་ཡིན་ཟེར་བ་བློན་པོའི་མནའ་མ་ལ་དྲིས་པས། རས་འཇམ་པོའི་སྟེད་དུ་ཞོག་དང་མོ་གང་ཡིན་པ་དེ་བདེ་བ་ལ་ཆགས་ནས་གནས་ལ། ཕོ་གང་ཡིན་པ་དེས་བདེ་བ་མི་བཟོད་པར་འགུལ་བར་འགྱུར་ཟེར་བ་ལྟར་བྱས་ནས་སྤྲུལ་ཕོ་མོ་ཤན་ཕྱེ་ནས་སླར་བསྐུར་རོ། །ཡང་ཤིང་མགོ་མཇུག་སྦོམ་ཕྲ་མཉམ་པ། སྟ་རེ་དང་སྟེའུའི་རྗེས་མེད་པ་ཅིག་བསྐུར་ནས། མགོ་མཇུག་གང་ཡིན་དྲིས་པས། སྔར་བཞིན་ལྷ་མཚམས་མ་ལ་དྲིས་པས། ཆུ་ལ་བསྐུར་དང་། རྩེ་མོ་གང་ཡིན་པ་དེ་ཆུ་སྟེང་དུ་ཐོན་ཞིང་སྔོན་ལ་འགྲོ། རྩ་བ་གང་ཡིན་པ་དེ་ཆུའི་གཏིང་དུ་བྱིང་ཞིང་རྗེས་ནས་འགྲོ་ཟེར་བ་ལྟར་བྱས་པས་ཤན་ཕྱེ་ནས་སླར་བསྐུར་བས། རྒྱལ་པོ་དེས་བང་ཆེན་པ་ལ་བྱ་དགའ་ཆེན་པོ་བྱིན། རྒྱལ་པོ་གསལ་རྒྱལ་ལ་བློན་པོ་རིག་པ་དང་ལྡན་པ་ཡོད་པར་གདའ། འཐབ་པས་མི་ཐུབ་སྙམ། རྒྱལ་པོ་གསལ་རྒྱལ་ལ་བཀུར་སྟི་མང་དུ་བྱས་མཛའ་བར་བྱས་ཏེ་དགའ་བར་བྱས་སོ། །དེ་ལ་རྒྱལ་པོ་གསལ་རྒྱལ་དགའ་མགུ་ཡི་རངས་ཏེ། བློན་པོ་རི་དྭགས་ཆེན་པོ་ཁྱོད་ཀྱིས་འདི་ལྟ་བུ་རྟོགས་ཤིང་ཁོང་དུ་ཆུད་པ་ངོ་མཚར་ཆེའོ་གསུངས་ནས་བྱ་དགའ་ཆེན་པོ་གནང་བས། བློན་པོས་བདག་གིས་ཤེས་པ་མ་ཡིན་མནའ་མ་བློ་དང་ལྡན་པ་ཞིག་ཡོད་པ་དེས་འདི་རྣམས་རྟོགས་ཤིང་ཁོང་དུ་ཆུད་དོ་ཞུས་པས། རྒྱལ་པོས་དེ་ཡིན་ན་ཁྱོད་ཀྱི་མནའ་མ་ལྷ་མཚམས་མ་དང་བདག་གཉིས་མིང་སྲིང་བྱའོ་གསུངས། མིང་སྲིང་ལྟར་ཤིན་ཏུ་མཛའ་བར་བྱས་སོ། །ཡང་སྔོན་རྗེ་བཙུན་མི་ལའི་མས་དབུས་ཕྱོགས་ཀྱི་རྣལ་འབྱོར་བ་གནས་བསྐོར་བྱེད་པ་བང་ཆེན་དུ་འོས་པ་ཅིག་ལ་བཟའ་བཏུང་བྱིན། གོས་བེམ་པོ་ཅིག་འདུག་པ་ལ་ལྷན་བརྒྱབ། བེམ་པོའི་ནང་གི་རྒྱབ་གཞུང་དུ་རྣལ་འབྱོར་བ་ལ་རྒྱུས་མེད་པའི་གསེར་སྲང་བདུན་སྦས། དེའི་སྟེང་དུ་ལྷན་པ་ནག་པོ་ཁ་གང་གྲུ་བཞི་བ་ཞིག་བརྒྱབ་དབུས་སུ་སྐུད་པ་དཀར་པོ་སྦོམ་པའི་གཟེར་ཚེམས་སྐར་མ་སྨིན་དྲུག་གི་དབྱིབས་འདྲ་བ་ཕྱིར་མི་མངོན་པ་གཅིག་གི་མནན་ཏེ། རྣལ་འབྱོར་པ་རང་ལ་རྔན་པ་ཆེན་པོ་བྱིན། ཡི་གེ་རྒྱ་ཅན་ཞིག་བསྐུར་བ་རྣལ་འབྱོར་བ་དེས་ཁྱེར་ནས། རྗེ་མི་ལ་ལ་སྤྲད་པ་ཀློག་པའི་ནང་ན། མ་ཁམས་བདེ། ཡུལ་དུ་མཐུའི་རྟགས་ཐོན། ད་དུང་སེར་བ་ཕོབ། རྒྱགས་ཆད་ན་ལུང་པ་ཁ་བྱང་དུ་ལྟ་བ་སྤྲིན་ནག་པོ་ལྡིང་ཞིང་སྐར་མ་སྨིན་དྲུག་འཆར་བའི་འོག་ན་རང་རེའི་ཉེ་ཚན་གྲོང་པ་བདུན་ཡོད་པས་དེ་ན་རྒྱགས་ཅི་འདོད་ཡོད་པས་ལོངས། རྩད་མ་ཆོད་ན་ལུང་པ་དེའི་ནང་ན་རྣལ་འབྱོར་བ་འདི་རང་བཞུགས་པས། གཞན་དུ་མ་འདྲི་བྱ་བ་ཞིག་འདུག་པ། རྗེ་མི་ལ་དང་བླ་མ་གནུབས་ཆུང་བ་གཉིས་ཀྱིས་མ་མཁྱེན། བླ་མ་ལ་ཇོ་མོ་ཡེ་ཤེས་མཁའ་འགྲོའི་མཚན་རྟགས་དང་ལྡན་པ་ཞིག་ཡོད་པ་དེས་ཤེས་ནས། རྣལ་འབྱོར་པ་དེ་ནང་དུ་བོས། ཆང་ཞིམ་པ་བྱིན་ཏེ་བཟི་བ་དང་། རྣལ་འབྱོར་བའི་རྒྱབ་ནས་བེམ་པོ་ཕུད་དེ་མོ་རང་གིས་གྱོན་ནས། བེམ་པོ་འདི་འདྲ་གྱོན་ནས་རྒྱལ་ཁམས་འགྲིམ་པའི་མི་ལ་སྐྱིད་འོང་ཟེར་ཕར་ཙམ་ཚུར་ཙམ་བྱས་ཁང་སྟེང་དུ་འཛེགས་ནས་སོང་སྟེ། བེམ་པོའི་ནང་ནས་གསེར་བཏོན། ལྷན་པ་སྔར་བཞིན་བཙེམས། བེམ་པོ་རྣལ་འབྱོར་པ་ལ་གཡོགས། གསེར་རྗེ་མི་ལ་དང་བླ་མ་རྣམ་གཉིས་ལ་སྤྲད་ནས། མོ་ན་རེ། ཐོས་པ་དགའ་ལ་མ་གྲུང་མོ་ཞིག་ཡོད་པར་གདའ། ལུང་པ་ཁ་བྱང་དུ་ལྟ་བར་ཉི་མ་མི་འཆར་བ་ལྟར། རྣལ་འབྱོར་བའི་བེམ་པོའི་ནང་ལ་ཉི་མ་མི་འཆར་བ་ལ་ཟེར་བར་གདའ། སྤྲིན་ནག་པོ་ལྡིང་བ་ལྷན་པ་ནག་པོ་ཁ་གང་བཏབ་པ་ལ་ཟེར། སྐར་མ་སྨིན་དྲུག་འཆར་བ། སྐུད་པ་དཀར་བའི་ཧབ་བཙེམས་ལ་ཟེར། ཉེ་ཚན་གྲོང་པ་བདུན་ནི་གསེར་སྲང་བདུན་ལ་ཟེར། རྩད་མ་ཆོད་ན་ལུང་པ་དེ་ན་རྣལ་འབྱོར་པ་འདི་རང་བཞུགས་པས་གཞན་དུ་མ་འདྲི་བྱ་བ་མ་གོ་ན་གསེར་རྣལ་འབྱོར་བའི་བེམ་པོ་ལ་ཡོད་པས་གཞན་དུ་མ་འཚོལ་བྱ་བར་གདའ་བྱས་པས། བླ་མ་ན་རེ་ཁྱེད་བུད་མེད་བློ་རྣོ་ཟེར་བ་དེ་བདེན་པར་གདའ་གསུངས། དེས་ན་དེ་ལྟ་བུའི་བློ་གྲོས་དང་ལྡན་པའི་བུད་མེད་ལ་གྲོས་ཡང་འདྲི་རུང་ཞིང་། ཁ་ལ་ཡང་ཉན་པར་བྱའོ། །སྔོན་འབྲུག་པ་ཀུན་ལེགས་ཀྱིས། ངག་དབང་ཆོས་རྒྱལ་སྐུ་མཚམས་ལ་ཡོད་དུས་ཤིག་ལ། ཉེ་གནས་ལ། ང་སྐུ་མདུན་དུ་ལན་ཅིག་འགྲོ་དགོས་བྱས་པས། དེ་མི་ཡོང་མཚམས་དམ་པོ་ཡོད་བྱས་པས། ང་ལ་སྦུབ་ཆལ་བཟང་པོ་ཞིག་གཟིགས་འབུལ་ཞུ་རྒྱུ་ཡོད་དོ་བྱས་པས། འོ་ན་ངས་ཞུ་ཟེར་ནས་ཞུས་པས། བླ་མ་ངག་དབང་ཆོས་རྒྱལ་གྱིས་འོ་ན་ཁོ་ནང་ལ་འོང་དུ་ཆུག་གསུངས། སོང་ནས་གླེང་མོ་མང་པོ་བྱས་ནས། སྐབས་ཤིག་བླ་མས་ཁྱོད་ལ་སྦུབ་ཆལ་ཞིག་ཡོད་པ་ཁྱེར་ཤོག་དང་བལྟ་གསུངས་པས། འབྲུག་པ་ཀུན་ལེགས་ན་རེ། སྦུབ་ཆལ་གཞན་མེད། ངས་ཁ་སྦུབ་སྦུབ་འདིའི་ནང་ནས་གཏམ་ཆལ་ཆལ་ཐོན་པ་འདི་ཡིན་ལགས་ཞུས་པས། བླ་མ་ཉེ་གནས་དང་བཅས་དཔོན་སློབ་ཀུན་བཞད་གད་ཐག་གེ་བ་ཞིག་བྱུང་། བཀའ་ཡང་མ་བཀྱོན་སྐད། ཡང་སྔོན་མི་གཅིག་སྐྱེ་དམན་གཞན་ཞིག་གི་རྩར་དགུང་མོ་སོང་བས། སྔ་མོ་ཁྱོ་གས་ཤེས་ནས། རོགས་གཞན་དང་བཅས་འོང་སྒོ་ནས་བསྒུགས་ཏེ་འཛིན་གྲབ་བྱས་ཚེ། ཁོས་ཟིན་གྱི་དོགས་ནས། གོས་ཕུད་དེ་གཅེར་བུར་བྲོས་པས་མ་ཟིན། ལ་ཞིག་གི་ཕར་རྒྱབ་ཏུ་སོང་ནས། རྒད་པོ་ཞིག་གི་ཞིང་རྨོ་བ་ལ། རྒྱང་རིང་པོ་ནས་ལག་པ་གཡབ་སྐད་ཆེན་པོས་གཅེར་བུར་བྲོས། ཡོང་ཡོང་ཟེར་གྱིན་རྒྱུག་པས། རྒད་པོའི་བསམ་པ་ལ། མི་ཕ་ཀིའི་འབྲོས་ལུགས་དང་ཟེར་ལུགས་གང་ལ་བལྟས་ན་སྐྱོན་ཅིག་འདུག་ལན་ཅིག་ང་ཡང་འབྲོ་དགོས་སྙམ། རྒད་པོས་ཀྱང་གོས་ཕུད་སྟེ་གཅེར་བུར་ཕ་གི་ནགས་གསེབ་ཏུ་བྲོས་པས། ཤུལ་གྱི་གོས་ཁོས་གོན་ནས། ཞིང་རྨོ་ཞིང་བསྡད་པས། འཛིན་མཁན་གྱི་མི་རྣམས་བྱུང་ནས། གཅེར་བུ་རེ་མཐོང་ངམ་དྲིས་པས། མི་གཅེར་བུ་འདྲ་མ་མཐོང་། མི་གཅེར་བུ་ཞིག་དེད་ནས་ཅི་བྱ་བྱས་བས་སླར་ལོག་ཚེ། རྒད་པོ་བོས་ནས། ཁོ་རང་གི་གོས་བསྐོན་རྒྱུ་མཚན་བཤད་པས་གཉིས་ཀ་ཧ་བགད་བྱས་སྐད། ཡང་སྔོན་ཁྱིམ་བདག་ཞིག་གི་ཞིང་རི་བོང་གི་ཟོས་པ་མཐོང་ནས་ཚིག་པ་ཟོས་མདའ་གཞུ་ཁྱེར་ནས་གསོད་དུ་ཕྱིན་པས། རི་བོང་གིས་མི་དེ་ལ་ཁ་བལྟས་ནས་རྒད་པོས་ཡ་ཁ་ཤོ་བ་མི་དེས་མཐོང་ནས། མདའ་བརྡེག་ལོང་མེད་པར་རྒོད་རྒྱུ་བྱུང་མང་པོ་བགད་པས། ཞེ་སྡང་ཡང་ཞི་ན་ས་མ་བསད་པར་རི་བོང་བཏང་སྐད། ཡང་སྔོན་གཡོག་མོ་ཞིག་ཆུ་ལེན་དུ་ཕྱིན་པས། ཆུ་ཟོམ་ནང་དུ་ཉ་ཞིག་བྱུང་བ། ཁྱིམ་བདག་གིས་མཐོང་ནས། གཡོག་མོ་ལ་ཉ་འདི་ཙམ་ཡོད་པ་མི་མཐོང་བ་ཟེར་ཚིག་པ་ཟོས་ནས་བརྡེག་ཏུ་འོང་ཚེ། གཡོག་མོས་ཆུ་ནང་དུ་སྐྱོགས་བརྒྱབ་ནས་ཉ་ལེན་གྲབ་བྱས་པས། ཉ་དེ་རྒོད་བཞིན་དུ་ཆུ་ནང་ནས་ཡར་རྒྱུག་མར་རྒྱུག་བྱས་པས་གཡོག་མོ་བགད། གཉིས་ཀ་རྒོད་པ་ཁྱིམ་བདག་གིས་མཐོང་ནས་བརྡེག་ལོང་མེད་པར་རྒོད་རྒྱུ་བྱུང་། གསུམ་ཀ་མང་པོ་བགད་པས་ཁྱིམ་བདག་གི་ཞེ་སྡང་ཞི་ནས་གཡོག་མོར་མ་བརྒྱབ། གཡོག་མོས་ཀྱང་ཉ་མ་བསད་པར་སླར་རང་གནས་སུ་བསྐྱལ་སྐད། སྔོན་གཅོད་གཏོང་མཁན་ཞིག །མཚན་མོ་གཅོད་གཏོང་དུ་ཕྱིན་པས། རོགས་པ་གཅིག་ཡོད་པ་དེས། རྩག་པ་ཞིག་ཡོད་པ་ཕྱིར་སློག་ནས་གྱོན་ཏེ་ཐག་ཉེར་སོང་ཚེ། གཅོད་པས་མཐོང་ནས་འདྲེ་ཞིག་ཡིན་སྙམ་འཇིགས་ནས་ཕཊ྄་བྱས་ཚེ། རོགས་པ་དེས་ཁོ་འཇིགས་པ་ཤེས་ནས་ཕར་སོང་ཚེ་ཕཊ྄་བྱས། ཡང་ག་ལེ་བྱས་སོང་ཚེ་སླེབས་ལ་ཁད་ལ་ཕཊ྄་བྱས་ན་ཡང་མི་འགྲོ་བ་འཇིགས་པོ་གདའ་ཟེར། ལངས་ནས་བྲོས་སོང་ཚེ་མི་དེ་ཡང་ག་ལེ་བྱས་རྗེས་སུ་ཡོང་བས། ཁོ་ཁྱིམ་དུ་འཛུལ་ནས། ངའི་རྗེས་འདི་ན་འདྲེ་ཞིག་ཀྱང་འོང་གིན་གདའ་སྒོ་ཆོད་བྱས་པས། རོགས་པ་དེ་སླེབ་བྱུང་ཚེ་ངོ་ཤེས་ནས་ཐམས་ཅད་བཞད་གད་བྱས་སྐད། སྔོན་ཙཱ་རིའི་གྲུབ་པ་ཞིག་གིས་ཤ་ཞིག་ཟ་སྙམ་མལ་ནས་གཅེར་བུར་ལངས་ཏེ། གནམ་ལ་ཤ་བཏགས་ཡོད་པ་གྲི་ཡིས་བཅད་པས་ཤ་མ་བཅད་པར་རང་གི་གསང་མཚན་བཅད་ནས་ཤི་བས། ཕུག་པ་དེ་ལ་གསང་མཚན་བཅད་ཕུག་ཅེས་ཟེར། སྔོན་ལ་ཕྱི་གངས་ཀྱི་གྲུབ་ཆེན་ཞིག་གཅེར་བུར་ལངས་ནས་མེ་བཏང་བས། ཐལ་དོང་ནང་ནས་བུད་མེད་ཞིག་གི་མོ་མཚན་ཞིག་མཐོང་བ་བལྟས་པས་ཆེར་སོང་ཚེ། ལྟས་ངན་ཡིན་སྙམ་མོ་མཚན་ནང་དུ་མེ་མ་མུར་སྐྱོགས་གང་བླུག་པས། རང་གི་གསང་མཚན་ཐོག་ཏུ་བླུགས་ཏེ་ཚིག་ནས་ཤི་སྐད། སྔོན་མི་གཉིས་ལམ་དུ་སོང་ཚེ། གླང་ཆེན་དང་ཕག་གཉིས་སྔ་ཕྱི་བྱས་ནས་འགྲོ་བ་མཐོང་ནས། གཅིག་ན་རེ། འདི་གཉིས་ཀྱི་སྣ་དང་མཇུག་མ་རྒྱབ་སོགས་གང་ལ་བལྟས་ན་ལུས་དབྱིབས་འདྲ་བས། གླང་ཆེན་རྒུད་པ་ཕག་ཏུ་གྱུར་པ་འདྲ་ཟེར། ཡང་གཅིག་པོ་ན་རེ། དེ་མ་རེད། ཁོ་བོས་འདི་གཉིས་འདྲ་ཚུལ་ལ་བལྟས་ན། ཕག་དར་ན་གླང་ཆེན་དུ་གྱུར་པ་འདྲ་ཞེས་རྩེད་མོ་བྱས་སྐད། སྔོན་བླ་མ་ཅིག་ལ་མི་གཞན་ཞིག་གིས་ཁྱེད་སྨྱོ་འདུག་ཟེར་བ་ལ། བླ་མ་ན་རེ། ང་ཡིས་བལྟས་ན་ཁྱོད་རེ་སྨྱོ། །ཁྱོད་ཀྱིས་བལྟས་ན་ང་རེ་སྨྱོ། །ང་སྨྱོ་བ་ཆོས་ཀྱི་དབྱིངས་སུ་སྨྱོ། །ཁྱོད་སྨྱོ་བ་འཁོར་བའི་འདམ་དུ་སྨྱོ། །གསུངས་སྐད། ཡང་སྔོན་དབུ་མཛད་ཅིག་གིས། ཉམས་མགུར་ན། དལ་བའི་རྟེན་འདི་ཡིད་བཞིན་ནོར་ལས་ལྷག་ཟེར་བ་ལ། དབྱངས་རིང་པོ་བྱས། དལ་བའི་རྟེན་འདི་ཡིད་བཞིན་ནོར་ལས་ལྷག་བྱས་པས། གཞན་གྲྭ་པ་ཁ་རྒོད་ཞིག་ན་རེ། འདི་འདྲ་ཐོབ་པ་ད་རེས་ཙམ་ཞིག་ཡིན་ཟེར་བ་བསྒྱུར་ནས། འདི་འདྲ་ཐོས་པ་ད་རེས་ཙམ་ཞིག་ཡིན་ཞེས་བཏོན་པས་ཀུན་བཞད། ཡང་སྔོན་བླ་མ་མཁས་པ་ཞིག་གིས་མི་དགེ་བཅུ་བཤད་ནས། དལ་འབྱོར་གྱི་ཆོས་བཅོ་བརྒྱད་སོང་བྱས་པ་ལ། གཞན་ཅིག་གིས་དེ་དུས་ཁྱེད་ཚོས་ཡར་ལ་ཅི་ཞུས་བྱས་པས། ཉན་མཁན་ཁ་རྒོད་ཅིག་ན་རེ། གཞན་ཞུ་མ་ནུས། དཔལ་ལྡན་རྩ་བའི་བླ་མ་རིན་པོ་ཆེ། །མི་དགེ་བཅུ་ཡི་རྣམ་དབྱེ་ལེགས་གསུངས་ནས། །དལ་འབྱོར་ཆོས་ནི་བཅོ་བརྒྱད་སོང་ཞེས་ཟེར། །མཁྱེན་པ་ཆེན་པོ་མངའ་ལ་གསོལ་བ་འདེབས། ཞེས་སྐུ་བསྟོད་ཅིག་ཕུལ་བྱས་ཀུན་བཞད། སྔོན་རྒྱལ་དབང་ལྔ་པ་རིན་པོ་ཆེ་ལ། ཞབས་ཕྱི་བ་རྣམས་ཀྱིས་གསོལ་འདེབས་ཞིག་དགོས་ཟེར་བ་ལ། གཅིག་གིས་གཅིག་ལ་རྐུ་ཞིང་ཀུན་གྱིས་རྐུ། །རྐུན་མ་རྐུ་བ་ཀུན་གྱི་མཆོག་ཡིན་ཏེ། །རྐུན་མ་རྒྱ་མཚོའི་དབུས་ན་ལྷང་ངེ་བ། །ངག་དབང་བློ་བཟང་རྒྱ་མཚོར་གསོལ་བ་འདེབས། །གྱིས་གསུངས་བཞད་སྐད། སྔོན་སྨན་པ་ཞིག་གིས་ནད་པ་གཅིག་ལ། ཁྱོད་ཀྱི་ལྕེ་སྟོན་བྱས་པ། ནད་པས་མ་གོ་བར་གསང་མཚན་སྟོན་ཟེར་སྙམ་བསྟན་པས། སྨན་པ་འཛུམ་བཞིན་དུ། དེ་ཡང་བཟང་པོར་གདའ། ད་ཁ་ནང་གི་ལྕེ་ཞིག་སྟོན་བྱས་ནས་བསྟན་པས་སྨན་པ་ནད་གཡོག་ནད་པ་གསུམ་པོ་བགད། ཡང་སྔོན་མནའ་མ་ཞིག་རྒད་པོས་སྡོད་དུ་མ་བཅུག་པ། ཨ་ནེ་རྒན་མོ་ལ་བཤད་པས། རྒན་མོ་ན་རེ། དེ་ཡིན་ན་མནའ་མ་ཁྱོད་ངའི་ཉལ་སར་ཉོལ། ང་ཁྱོད་ཀྱི་ཉལ་སར་ཉལ་བྱས་དེ་ལྟར་བྱས་པས། རྒད་པོས་མནའ་མ་ཡོད་སར་སོང་ནས་འདོད་པ་སྤྱད་ཚེ། རྒད་མོས་མནའ་མ་ཡིན་ཁུལ་བྱས། ཁྱེད་ཀྱི་རྒན་མོ་དང་ངེད་གཉིས་ལ་ཁྱད་འདུག་གམ་དྲིས་པས། ཁྱད་ཤིན་ཏུ་ཆེ་བར་གདའ་ཟེར་བ་དང་། རྒན་མོ་རྒོད་རྒྱུ་བྱུང་ནས་མ་ཐུབ་པར་བགད་པས། རྒད་པོས་ཀྱང་རང་གི་རྒན་མོ་ཡིན་པར་ངོ་ཤེས་ནས་བགད། དེ་མནའ་མས་ཀྱང་ཚོར་ནས་བགད་དོ། །སྔོན་བྱིས་པ་ཞིག་གི་ལག་ན་ཡོས་ཁ་ཤས་ཡོད་པས་རྡོག་པོ་གཅིག་བྲུལ་བ་ཁུང་བུ་ཞིག་ཏུ་ཤོར་བས་བྱིས་བས་ཁུང་དེར་མཛུབ་མོ་བཅུག་ནས་མ་ལོན་ཚེ། ནང་དུ་ཁ་བལྟས་ནས་མང་པོ་ངུས་པས། སྣབས་ལུག་ནས་ཁུང་བུར་སོང་བ་མགོ་བཏེགས་པས་སྣབས་ལ་ཡོས་འབྱར་ནས་སྟེང་དུ་བྱུང་ཚེ། བྱི་ས་པ་དགའ་ནས་རྒོད་པ་དགེ་བཤེས་གླང་རི་ཐང་བས་གཟིགས་པས་ཁོང་ཡང་བཞད་སྐད། སྔོན་བླ་མ་ཅིག་གིས་འཕྱན་ཞིག་བཏང་ནས་དཀོན་མཆོག་མཆོད་བྱས་པས་དྲི་བཟང་ཕུན་སུམ་ཚོགས་པ་བྱུང་ཡང་། དེར་ཡོད་པའི་བུ་སློབ་འགའ་ཞིག་ལ་རྒོད་རྒྱུ་བྱུང་ནས་མ་ཐུབ་པར་བགད་དོ། །དེས་ན་བྱིང་རྨུག་གིས་ནོན་པ་དང་། དོན་མེད་ཀྱི་ཆགས་སྡང་དང་། མྱ་ངན་སེམས་ཁྲལ་ཅན་གྱི་མི་ཕལ་ཆེ་བ་ལ། འདི་དང་འདི་འདྲའི་གཏམ་རྒྱུད་དང་ཁ་བཅོག་ཀུ་རེ་རྩེད་མོའི་གཏམ་སྣ་ཚོགས་བཤད་ནས། རྒོད་ཁ་བླང་ནས་སྐྱོན་དེ་དག་བསལ་བར་བྱའོ། །སྔོན་གྱི་རྒྱལ་པོ་རབ་སྣང་ཞེས་བྱ་བ་དེ་སྡིག་པའི་བུ་ཡིན་པས། དེས་མར་གྱི་མིང་ཙམ་ཚོར་ན་ཡང་མི་དགའ་བས། རྒྱལ་པོ་ལ་གཉིད་གཏན་ནས་མ་འོང་། སྨན་པའི་རྒྱལ་པོ་འཚོ་བྱེད་བོས་པས། སྨན་པ་ན་རེ། བློན་པོ་རྣམས་ལ། རྒྱལ་པོ་ལ་ཡོད་པའི་རྔ་མོང་མགྱོགས་པ་དེ་སྟ་གོན་གྱིས། གླང་པོ་ཆེ་འདམ་བུའི་རི་ལ་འབྲས་ཡོས་བྱིན་ལ་ཆུ་མ་བླུད་ཅིག །ཆུ་གླང་མོའི་གྲོད་བུ་གང་ཚགས་གྱིས་ཤིག་བྱས་པས། བློན་པོ་རྣམས་ཀྱིས་ཀྱང་སྨན་པའི་ངག་བཞིན་བྱས་སོ། །དེ་ནས་རྒྱལ་པོས་མ་ཚོར་བ་བྱས། ཆང་བཟང་པོ་ལ་རྩི་མར་གྱི་དྭངས་མ་སྦྱར་ནས། རྒྱལ་པོ་ལ་བླུད་པས། དེ་མ་ཐག་རྒྱལ་པོ་གཉིད་དུ་སོང་ངོ་། །སྐབས་དེར་འཚོ་བྱེད་རྔ་མོང་མགྱོགས་པ་དེ་ལ་ཞོན། ཆུ་གྲོད་བུ་གང་པོ་དེ་ཁྱེར་ནས་བྲོས་སོ། །དེ་ནས་རྒྱལ་པོ་གཉིད་སད་ནས། སྒྲེགས་པ་བྱས་པ་ལ། མར་གྱི་དྲི་མ་ཆིལ་བྱུང་བས། རྒྱལ་པོ་ཁྲོས་ནས། སྨན་པ་གང་ན་ཡོད་དྲིས་པས་སོང་ཚར་ཞུས་པས། དེས་ང་ལ་མར་བྱིན་འདུག་པས། བློན་པོ་ཅིག་གླང་པོ་ཆེ་འདམ་བུའི་རི་ལ་ཞོན་ནས་རྒྱུག་ལ་ལམ་ནས་སོད་ཤོག་ཅིག །གཡོ་ཅན་དེས་ཟས་གང་བྱིན་ཡང་མ་ཟ་ཞིག་གསུངས་པས། བློན་པོ་ཞིག་གླང་པོ་ལ་ཞོན་ནས་བདས་པས། སྨན་པ་འཚོ་བྱེད་ཀྱི་རྗེས་ཟིན་ལ་ཉེ་བ་ན། ཆུ་དང་འཕྲད་དེ་གླང་པོ་ཆེ་སྐོམ་པས་ཆུ་ཐུངས་ནས་འགྲོར་མ་ཉན་པའི་བར་ལ་ཆེར་འགྱངས་སོ། །དེ་ནས་བདས་པས་ཟིན་ལ་ཉེ་བ་ན་སྨན་པས་སྔར་གྱི་ཆུ་གྲོད་པ་གང་པོ་འཕངས་པས། གླང་པོ་ཆེ་ཆགས་པའི་སྟོབས་ཀྱི་གླང་མོའི་གྲོད་བུ་དེ་ལ་སྣམ་སྣོམ་མང་པོ་བྱས་པའི་བར་ལ་སྨན་པ་འཚོ་བྱེད་མཉན་ཡོད་ཀྱི་ཀུན་དགའ་ར་བར་ཕྱིན་པར་གྱུར་ཏོ། །བློན་པོ་སླེབ་དུ་ཉེ་བ་ན་འཚོ་བྱེད་ཀྱིས་བློན་པོ་ལ་ཁོང་ནད་ཅིག་ཡོད་པ་ཤེས་ནས། སེན་མོ་གཡོན་པའི་ཐོག་ཏུ་འཁྲུ་སྨན་ཅིག་བླུག །གཡས་པའི་སེན་མོའི་བར་དུ་སྐྱུ་རུ་ར་གཅིག་བཅངས་སྟེ། སླེབ་མ་ཐག་ཁྱོད་འོང་བ་ལེགས་སོ། །འདི་ཟོ་ཞིག་བྱས། གཡོན་ངོས་ཀྱི་སྨན་བྱིན་ནས། གཡས་པ་དེའི་འཕྲོ་ཡིན་ཁུལ་བྱས། འཚོ་བྱེད་ཀྱིས་ཟོས་བས། བློན་པོས་ཁོ་རང་ཡང་ཟ་བར་འདུག་སྙམ་ཟོས་པས། ཁོང་ནད་བཀྲུས་ཏེ། དེ་ཚུགས་ནས་ནད་དྲག་པ་བྱུང་། དགའ་ནས་ཕྱིར་ལོག་པས། རྒྱལ་པོས་གཡོ་ཅན་དེ་བསད་དམ་དྲིས་པས། བློན་པོ་དེ་ན་རེ། མ་སོད་ཤོར་སོང་། ཁྱེད་ཀྱི་ནད་ལ་ཕན་འདུག་གམ། དྲིས་པས། རྒྱལ་པོ་ན་རེ། ཕན་འདུག་ཟེར། འོ་ན་ང་ལ་ཡང་ཁོང་ནད་ཅིག་སྔོན་ལ་ཡོད་པ་ད་ལན་སྨན་པས་ཟས་ཤིག་བྱིན་པ་ཟོས་པས་ཕན་འདུག་པས། ཕན་ཐོགས་བྱེད་མཁན་གྱི་མི་ལ་དྲིན་གཟོ་མ་བྱུང་རུང་། གསོད་པའི་ཁྲིམས་ཡོད་དམ་ཞུས་པས། རྒྱལ་པོས་ཀྱང་ཐུགས་བསམ་བཞེས་ནས། དེ་ཤིན་ཏུ་བདེན་པར་འདུག་གསུངས། འཚོ་བྱེད་ལ་བཀའ་དྲིན་གཏང་རག་ཏུ་རས་ཟུང་ཞིག་ཕུལ་བ་དེ། འཚོ་བྱེད་ཀྱིས་སྟོན་པ་སངས་རྒྱས་ལ་ཕུལ་བ། སྟོན་པའི་ན་བཟའ་བྱས་པར་གསུངས་སོ། །དེས་ན་འཚོ་བྱེད་ཀྱིས་ཟས་སུ་སྒྲོ་བཏགས་ནས། སྨན་བྱིན་ཏེ་རྒྱལ་བློན་གཉིས་ཀྱི་ནད་གསོས་པ་ལྟར། བདག་གིས་ཀྱང་གདུལ་བྱ་དད་ཅན་རྣམས་ལ་ཕན་པའི་ཕྱིར། འཇིག་རྟེན་མི་ཆོས་དང་སྒོ་བསྟུན་ནས་དམ་པའི་ལྷ་ཆོས་འདི་ལེགས་པར་བཤད་ཟིན་ཏོ། །ལེགས་བཤད་འདི་ཡི་ནང་བཞིན་བྱས་ན་ཚེ་འདིར་ཆོས་དང་མཐུན་པའི་འཇིག་རྟེན་གྱི་བྱ་བ་ཐམས་ཅད་ཡིད་བཞིན་དུ་འགྲུབ་ནས་བདེ་ཞིང་། ཤི་ནས་ཕྱི་མར་ཡང་མངོན་མཐོ་ལྷ་མིའི་ནང་དུ་སྐྱེས་ནས་སྐྱིད་ལ། ནམ་ཕུགས་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་ཐོབ་ནས། འགྲོ་བ་ལྷ་དང་བཅས་པའི་གཙུག་གི་རྒྱན་དུ་འགྱུར་བར་གདོན་མི་ཟའོ། །དེས་ན་འདི་ནི་རང་གི་སྐྱོན་དང་ཡོན་ཏན་རྣམས་ལ་བལྟ་འདོད་པ་རྣམས་ལ་གསལ་བར་སྟོན་པའི་མེ་ལོང་དང་། གཞན་གྱི་སྐྱོན་ཡོན་ལེགས་ཉེས་བླང་དོར་གྱི་གནས་རྣམས་ལ་ལྟ་འདོད་པ་རྣམས་ཀྱི་མིག་དང་འདྲ་བས། བློ་གྲོས་ཅན་རྣམས་ཀྱི་ལེགས་བཤད་འདི་ཉིད་སངས་རྒྱས་ཀྱི་གསུངས་བཞིན་གཅེས་པར་ཟུངས་ཤིག །།
༈ དེ་ལྟར་ལེགས་པར་བཤད་པའི་དགེ་བ་རྣམས་གནས་སྐབས་དང་མཐར་ཐུག་སྨོན་གནས་རྣམས་སུ་འདུན་པ་དྲག་པོས་བསྔོ་ཞིང་། སྨོན་ལམ་དྲི་མ་མེད་པའི་མཚམས་སྦྱོར་བྱ་བ་ནི། སྨྲས་པ། སངས་རྒྱས་ཐུགས་རྗེ་ཅན་ལ་གསོལ་བ་འདེབས། །ཁྱེད་ཀྱི་སྐྱེ་རབས་རྣམ་པར་ཐར་པ་བཞིན། །བདག་ཀྱང་སྒྲུབ་པར་ནུས་པའི་སྨོན་ལམ་འདེབས། །རྣམ་དག་སྨོན་གནས་འགྲུབ་པར་བྱིན་གྱིས་རློབས། །མགོན་ཁྱོད་དང་པོ་སངས་རྒྱས་དཔག་མེད་ཀྱི། །དྲུང་དུ་བྱོན་ནས་ཐུགས་མཆོག་བསྐྱེད་པ་ལྟར། །བདག་ཀྱང་དེང་ནས་སངས་རྒྱས་མང་པོ་ཡི། །དྲུང་དུ་སོང་ནས་སེམས་མཆོག་བསྐྱེད་པར་ཤོག །བར་དུ་བསྐལ་ཆེན་གྲངས་མེད་གསུམ་གྱི་བར། སངས་རྒྱས་མང་པོ་བསྙེན་བཀུར་མཆོད་པ་ལྟར། །བདག་ཀྱང་དེང་ནས་བསྐལ་ཆེན་གྲངས་མེད་པར། །སངས་རྒྱས་དཔག་ཏུ་མེད་པ་མཆོད་པར་ཤོག །སྔོན་ཚེ་རྒྱལ་པོ་མང་པོར་གྱུར་པའི་ཚེ། །ཆོས་ཕྱིར་ལུས་དང་སྲོག་ཀྱང་བཏང་བ་ལྟར། །བདག་ཀྱང་དེང་ནས་ཚེ་རབས་ཐམས་ཅད་དུ། །ཆོས་ཕྱིར་ལུས་དང་སྲོག་ཀྱང་གཏོང་བར་ཤོག །བྲམ་ཟེ་ཆེན་པོ་ཞིག་ཏུ་གྱུར་བའི་ཚེ། །སྟག་མོ་མ་བུ་ཤ་ཡི་གསོས་པ་ལྟར། །བདག་ཀྱང་ཉམ་ཐག་འགྲོ་ལ་སྙིང་རྗེ་ནས། །གཅེས་པའི་ལུས་ཀྱང་ཕངས་མེད་སྤྱིན་པར་ཤོག །ཤི་བའི་རྒྱལ་པོར་གྱུར་ཚེ་ལོངས་སྤྱོད་དང་། །སྤྱན་ཡང་བྲམ་ཟེ་ལོང་བར་བྱིན་པ་ལྟར། །བདག་ཀྱང་ཟས་ནོར་ལོངས་སྤྱོད་སྦྱིན་པར་བཏང་། །ལོང་བ་རྣམས་ལ་མིག་ཀྱང་སྟེར་བར་ཤོག །ཀོ་ས་ལ་ཡི་རྒྱལ་པོར་གྱུར་པའི་ཚེ། །ཚེ་རབས་དྲན་ཅིང་སྦྱིན་པ་བཏང་བ་ལྟར། །བདག་ཀྱང་ཚེ་རབས་དྲན་ཅིང་སེམས་ཅན་ལ། །ཆོས་དང་ཟང་ཟིང་སྦྱིན་པ་གཏོང་བར་ཤོག །ཚོང་དཔོན་སྦྱིན་ལ་དཔའ་བར་གྱུར་པའི་ཚེ། །མེ་འོབས་བརྒལ་ནས་འཕགས་པ་མཆོད་པ་ལྟར། །བདག་ཀྱང་ལུས་དང་སྲོག་ལ་མི་ལྟ་བར། །སྙིང་སྟོབས་ཆེན་པོས་དཀོན་མཆོག་མཆོད་པར་ཤོག །ཚོང་དཔོན་ཟིལ་གྱིས་མི་ནོན་གྱུར་པའི་ཚེ། །རྩྭ་བཙོང་རིན་གྱིས་ཕོངས་པ་གསོས་པ་ལྟར། །བདག་ལ་ནོར་རྫས་མེད་ཀྱང་ཐབས་མཁས་ཀྱི། །ནོར་རྣམས་བསྒྲུབས་ནས་ཕོངས་པ་གསོ་བར་ཤོག །རི་བོང་གྱུར་ཚེ་བྲམ་ཟེ་བཀྲེས་པ་ཞིག །གསོ་ཕྱིར་མེ་ཡི་ནང་དུ་མཆོངས་པ་ལྟར། །བདག་ཀྱང་བཀྲེས་པས་ཉེན་པའི་སེམས་ཅན་ལ། །རང་གི་ལུས་ཀྱང་བཏང་ནས་གསོ་བར་ཤོག །བྲམ་ཟེར་གྱུར་ནས་དཀའ་བ་སྤྱོད་པའི་ཚེ། །དཀའ་ཐུབ་ཟས་ཀྱང་སློང་ལ་བྱིན་པ་ལྟར། །བདག་ལ་འཚོ་བ་ཅུང་ཟད་ཙམ་ཞིག་ལས། །མེད་རུང་སློང་བ་བྱུང་ན་སྟེར་བར་ཤོག །རྒྱལ་པོ་བྱམས་པའི་སྟོབས་སུ་གྱུར་པའི་ཚེ། །གནོད་སྦྱིན་རང་གི་ཁྲག་གིས་གསོས་པ་ལྟར། །བདག་ཀྱང་ཁྲག་ལ་དགའ་བའི་སེམས་ཅན་ལ། །ལུས་ཀྱི་ཁྲག་ཀྱང་བྱིན་ནས་གསོ་བར་ཤོག །རྒྱལ་བུ་ཐམས་ཅད་སྒྲོལ་དུ་གྱུར་པའི་ཚེ། །བུ་དང་བུ་མོ་རྒྱལ་སྲིད་སྦྱིན་པ་ལྟར། །བདག་ཀྱང་གཅེས་པའི་མི་ནོར་ཟས་གསུམ་ཀུན། །བཏང་ནས་འགྲོ་ཀུན་བདེ་ལ་འགོད་པར་ཤོག །ས་སྐྱོང་རྒྱལ་པོར་གྱུར་ཚོ་བགྲང་ཡས་ཀྱི། །དུད་འགྲོའི་སྲོག་བསྐྱབས་དགེ་ལ་བཀོད་པ་ལྟར། །བདག་ཀྱང་དུད་འགྲོ་མང་པོའི་སྲོག་སྐྱོབ་ཅིང་། །འགྲོ་ཀུན་དགེ་བཅུའི་ཁྲིམས་ལ་འགོད་པར་ཤོག །ལྷ་ཡི་དབང་པོར་གྱུར་ཚེ་གཡུལ་འགྱེད་དུས། །རང་སྲོག་བློས་བཏང་བྱ་ཕྲུག་སྲོག་བསྐྱབས་ལྟར། །བདག་ཀྱང་རང་གི་ལུས་སྲོག་བློས་བཏང་ནས། །སེམས་ཅན་གཞན་སྲོག་སྐྱོབ་ལ་འབད་པར་ཤོག །བྲམ་ཟེར་གྱུར་ཚེ་རང་གི་སློབ་དཔོན་གྱིས། །བསྐུལ་ཡང་མ་བྱིན་པ་རྣམས་མ་བླངས་ལྟར། །བདག་ལ་གཞན་ནོར་ལོང་ཞེས་བསྐུལ་ན་ཡང་། །མ་བྱིན་པ་རྣམས་ནམ་ཡང་མི་ལེན་ཤོག །ཤི་བིའི་རྒྱལ་པོར་གྱུར་ཚེ་བློན་པོ་ཡིས། །མཛེས་མ་ཕུལ་ཡང་ལོག་གཡེམ་མ་བྱས་ལྟར། །བདག་ལ་གཟུགས་མཛེས་བུ་མོ་ཕུལ་ན་ཡང་། །མི་ཚངས་སྤྱོད་པ་ནམ་ཡང་མི་བྱེད་ཤོག །དེད་དཔོན་ཆེན་པོར་གྱུར་ཚེ་བདེན་ཚིག་གིས། །དོན་མཐུན་རྒྱ་མཚོའི་ཀློང་ནས་མཐར་ཕྱིན་ལྟར། །བདག་ཀྱང་བདེན་ཚིག་འགྲུབ་ནས་ཉམ་ཐག་གི །སེམས་ཅན་ཆུ་དང་མཚོ་ལས་སྒྲོལ་པར་ཤོག །ཉ་ཡི་རྒྱལ་པོར་གྱུར་ཚེ་བདེན་ཚིག་གིས། །ཆར་ཕབ་མཚོ་སྐམ་ཉ་རྣམས་གསོས་པ་ལྟར། །བདག་ཀྱང་བདེན་ཚིག་བརྗོད་ནས་སེམས་ཅན་ལ། །ཕན་པའི་དུས་སུ་ཆར་པ་འབེབས་པར་ཤོག །སྲེག་པའི་ཕྲུག་གུར་གྱུར་ཚེ་བདེན་ཚིག་གིས། །ནགས་མེ་ཕྱིར་ལོག་གཞན་སྲོག་བསྐྱབས་པ་ལྟར། །བདག་ཀྱང་བདེན་ཚིག་བརྗོད་ནས་ནགས་ལ་མེ། །ཤོར་བ་བསད་ནས་གཞན་སྲོག་སྐྱོབ་པར་ཤོག །ལྷ་དབང་བརྒྱ་བྱིན་གྱུར་ཚེ་ཆོས་བསྟན་ནས། །རྒྱལ་བློན་སྡེ་རྣམས་མྱོས་ཆང་སྤངས་པ་ལྟར། །བདག་གིས་གཞན་རྣམས་ཆང་གིས་ཕུང་བ་ལ། །ཆོས་བསྟན་ཆང་སྤངས་བདེ་ལ་འགོད་པར་ཤོག །རྒྱལ་རིགས་ཕྱུག་པོར་གྱུར་ཚེ་འདོད་ཡོན་གྱི། །ཉེས་དམིགས་མཐོང་ནས་བློ་ཡིས་བཏང་བ་ལྟར། །བདག་ཀྱང་འདོད་ཡོན་ཉེས་དམིགས་ལེགས་བསམ་ནས། །འཁོར་བའི་ཕུན་ཚོགས་བློ་ཡིས་གཏོང་བར་ཤོག །གྲགས་ལྡན་བྲམ་ཟེའི་རིགས་སུ་འཁྲུངས་པའི་ཚེ། །རྐྱེན་ངན་ལམ་བསྒྱུར་གནོད་སེམས་སྤངས་པ་ལྟར། །བདག་ཀྱང་རྐྱེན་ངན་ཆོས་ཀྱི་གྲོགས་སུ་བསྒྱུར། །གནོད་ཅིང་འཚེ་བའི་བསམ་ངན་སྤོང་བར་ཤོག །རྒྱལ་པོའི་ཚོང་དཔོན་གྱུར་ཚེ་རབས་བྱུང་ནས། །ཁས་བླངས་ཚུལ་ཁྲིམས་མཐའ་རུ་ཕྱིན་པ་ལྟར། །བདག་ཀྱང་ཚེ་རབས་ཀུན་ཏུ་རབ་བྱུང་ནས། །ཁས་བླངས་ཚུལ་ཁྲིམས་མཐའ་རུ་ཕྱིན་པར་ཤོག །གཙུག་ཕུད་བྱང་ཆུབ་གྱུར་ཚེ་རྒྱལ་པོ་ཡིས། །བརྙས་ཀྱང་ཁྲོ་མེད་བཟོད་པ་བསྒོམས་པ་ལྟར། །བདག་ལ་མཐོན་པོ་རྣམས་ཀྱིས་བརྙས་ན་ཡང་། །ནམ་ཡང་ཁྲོ་མེད་བཟོད་པ་བསྒོམ་པར་ཤོག །ངང་བའི་རྒྱལ་པོར་གྱུར་ཚེ་སྙི་ནང་དུ། །བཟུང་ཡང་ཁྲོ་དང་འཇིགས་མེད་ཆོས་བསྟན་ལྟར། །བདག་ཀྱང་གཞན་གྱིས་བཟུང་ནས་བཀྱིག་ན་ཡང་། །ཁྲོ་དང་འཇིགས་པ་མེད་པར་ཆོས་སྟོན་ཤོག །ཀུན་རྒྱུ་བྱང་ཆུབ་ཞེས་བྱར་གྱུར་པའི་ཚེ། །མང་པོས་བརྙས་ཀྱང་ཁྲོ་མེད་བཟོད་པ་ལྟར། །བདག་ལ་མང་པོ་རུབ་ནས་བརྙས་སྨོད་ཀྱང་། །མི་ཁྲོ་དེ་དག་ཆོས་ལ་སྦྱོར་བར་ཤོག །སྤྲེའུ་གྱུར་ཚེ་གཡང་ལ་ལྷུང་བའི་མི། །དྲངས་ཚེ་མི་དེས་གནོད་ཀྱང་ཕན་བཏགས་ལྟར། །བདག་གིས་ཕན་བྱས་ལན་དུ་གནོད་ན་ཡང་། །ད་དུང་གནོད་ལན་ཕན་པས་འཇལ་བར་ཤོག །རི་དྭགས་ཤར་ར་གྱུར་ཚེ་རང་ཉིད་ལ། །གནོད་པའི་རྒྱལ་པོ་གཡང་ལས་དྲངས་བ་ལྟར། །བདག་ཀྱང་དགྲ་དང་གཉེན་ལ་ཁྱད་མེད་པར། །གནོད་པའི་དགྲ་ཡང་བུ་བཞིན་སྐྱོང་བར་ཤོག །རི་དྭགས་བསེ་རུར་གྱུར་ཚེ་ཆུས་ཁྱེར་མི། །བསྒྲལ་ནས་གནོད་པ་བྱས་ཀྱང་བཟོད་པ་ལྟར། །བདག་གིས་ཕན་བཏགས་ལན་དུ་གནོད་བྱེད་ཀྱང་། །དེ་ལ་ཁྲོ་མེད་བཟོད་པ་བསྒོམ་པར་ཤོག །སྤྲེའུར་གྱུར་ཚེ་རང་ལུས་ཟམ་པར་བྱས། །སྤྲེའུ་མང་པོ་ཆུ་ལས་བསྒྲལ་བ་ལྟར། །བདག་ཀྱང་རང་གི་ལུས་ལ་བསྟེན་ནས་གཞན། །འཇིགས་པས་ཉེན་པ་ཆུ་ལས་སྒྲོལ་པར་ཤོག །དྲང་སྲོང་བཟོད་པ་སྨྲ་བར་གྱུར་པའི་ཚེ། །རྒྱལ་པོས་ལུས་པོ་གཏུབས་ཀྱང་བཟོད་པ་ལྟར། །བདག་ཀྱང་གཞན་གྱིས་ལན་མང་གཏུབས་ན་ཡང་། །ཁོང་ཁྲོ་བྲལ་ཞིང་བཟོད་པ་བསྒོམ་པར་ཤོག །ཚངས་པའི་རྒྱལ་པོར་གྱུར་ཚེ་ཡན་ལག་བྱིན། །ལྟ་ངན་ཡང་དག་ལམ་ལ་བཀོད་པ་ལྟར། །བདག་ཀྱང་ཡན་ལག་ལ་སོགས་ལུས་བཏང་ནས། །ལྟ་ལོག་ཡང་དག་ལམ་ལ་འགོད་པར་ཤོག །གླང་ཆེན་གྱུར་ཚེ་སྐྱེ་བོ་བདུན་བརྒྱ་ཙམ། །བཀྲེས་པ་ལུས་པོ་བྱིན་ནས་གསོས་པ་ལྟར། །བདག་གིས་གཅེས་པའི་ལུས་ཀྱང་བཀྲེས་པ་ལ། །ཕངས་མེད་ཕྱིན་ནས་སེམས་ཅན་གསོ་བར་ཤོག །རྒྱལ་བུ་ཟླ་བར་གྱུར་ཚེ་རྐང་ཁྲ་ལ། །ཆོས་བསྟན་བཙོན་དུ་བཟུང་རྣམས་བཏང་བ་ལྟར། །བདག་གིས་བརྩོན་འགྲུས་ཆེན་པོས་ཆོས་བསྟན་ནས། །བཙོན་དུ་བཟུང་བ་རྣམས་ཀྱང་ཐར་བར་ཤོག །ལྕགས་ཁྱིམ་གནས་པའི་རྒྱལ་པོར་གྱུར་བའི་ཚེ། །བྱང་སེམས་ཏིང་འཛིན་བསྒོམ་ལ་བརྩོན་པ་ལྟར། །བདག་ཀྱང་རྣམ་གཡེང་ཚོགས་རྣམས་རྒྱང་བསྲིངས་ནས། །དབེན་པའི་གནས་སུ་བསམ་གཏན་བསྒོམ་པར་ཤོག །མ་ཧེར་གྱུར་ཚེ་སྤྲེའུས་གཙེས་པ་ལ། བཟོད་ཅིང་གནོད་སྦྱིན་ཞིག་ལ་ཆོས་བསྟན་ལྟར། །བདག་ལ་དམན་པ་རྣམས་ཀྱིས་གཙེས་ན་ཡང་། །བཟོད་ཅིང་གནོད་སྦྱིན་རྣམས་ལ་ཆོས་སྟོན་ཤོག །བྱ་ཤིང་རྟ་མོར་གྱུར་ཚེ་ཉམ་ཐག་གི །སེངྒེ་གསོས་ནས་ལྷ་ལ་ཆོས་བསྟན་ལྟར། །བདག་གིས་ཤེས་རབ་ཆེན་པོས་འཆི་བ་རྣམས། །གསོ་ཞིང་ལྷ་ལ་དམ་ཆོས་སྟོན་པར་ཤོག །ཐ་མར་ཟས་གཙང་སྲས་པོར་གྱུར་པའི་ཚེ། །མྱུར་དུ་སངས་རྒྱས་ཆོས་འཁོར་བསྐོར་བ་ལྟར། །བདག་ཀྱང་མྱུར་དུ་མངོན་པར་སངས་རྒྱས་ནས། །མཁའ་མཉམ་འགྲོ་ལ་ཆོས་འཁོར་བསྐོར་བར་ཤོག །སྟོན་པ་འདས་ཀྱང་གསུང་རབས་གླེགས་བམ་གྱིས། །འགྲོ་བ་ཡོངས་ལ་ཕན་ཐོགས་འབྱུང་བ་ལྟར། །བདག་ནི་ཤི་ཡང་གླེགས་བམ་འདི་ཉིད་ཀྱིས། །མཐོང་ཐོས་འགྲོ་ལ་ཕན་ཐོགས་འབྱུང་བར་ཤོག །དཔེ་འདི་གང་གིས་འབྲི་ཞིང་འདོན་པ་དང་། །ལན་ཅིག་ཙམ་རེ་ཐོས་པ་ཐམས་ཅད་ཀྱི། །མི་དགེ་སྡིག་པའི་བསམ་སྦྱོར་ཤུགས་ཀྱི་འགགས། །རྣམ་དཀར་དགེ་བ་ངང་གིས་འཕེལ་བར་ཤོག །གླེགས་བམ་གང་དུ་གནས་པའི་ས་ཕྱོགས་སུ། །ནད་མུག་འཁྲུག་རྩོད་མིང་ཡང་མི་གྲགས་ཤིང་། །ལོ་ལེགས་འབྲུ་ནོར་ལོངས་སྤྱོད་འཕེལ་ཞིང་རྒྱས། །བཀྲ་ཤིས་དགེ་ལེགས་གཡང་ཀུན་འཁྱིལ་བར་ཤོག །ཅེས་ངོ་མཚར་སྤྲུལ་པའི་གླེགས་བམ་ཞེས་བྱ་བ་འདི་ནི། ལམ་བསླབ་པ་གསུམ་གྱི་ཉམས་ལེན། ལུང་སྡེ་སྣོད་གསུམ་གྱི་འཆད་ཉན་སོགས་རི་བོ་དགེ་ལྡན་པའི་བཤད་སྒྲུབ་བསྟན་པའི་རྒྱལ་མཚན་མཐོན་པོ་སྲིད་པའི་རྩེ་མོའི་བར་དུ་ཆེས་ཆེར་སྒྲེང་བའི་བླ་མ་སྐྱེས་བུ་དམ་པའི་རྣམ་འཕྲུལ་བོན་རིའི་སྤྲུལ་སྐུ་དང་། རྡོ་ཆུའི་སྤྲུལ་སྐུ། བྱང་ཆུབ་ཀྱི་སེམས་གཉིས་འབྱོངས་པའི་སར་གནས་ཀྱི་བྱང་ཆུབ་སེམས་དཔའ་མདའ་བ་བླ་མ་དང་། སོག་པོ་དགེ་སློང་བློ་བཟང་བསྐལ་བཟང་། གསང་སྔགས་སྔ་འགྱུར་རྙིང་མའི་ཆོས་ལ་མཁས་ཤིང་གྲུབ་པ་བརྙེས་པའི། ཡ་ཐོ་རིང་བླ་མ་དང་། རིག་འཛིན་ཨོ་རྒྱན་རྣམ་རྒྱལ། འཕགས་པའི་ནོར་བདུན་གྱིས་ཕྱུག་ཅིང་དཔལ་ལྡན་འབྲི་གུང་པའི་རང་ལུགས་འཛིན་པའི་རྒྱང་གྲགས་བླ་མ་དང་། ཀུན་བཟང་བསྟན་འཛིན། དཔལ་ལྡན་ས་སྐྱ་པའི་རིང་ལུགས་དྲི་མ་མེད་པ་འཛིན་སྐྱོང་སྤེལ་བའི། བོན་མོ་ཕུག་གི་བླ་མ་དང་། བཞི་སྡེའི་སློབ་བུ་རྒྱལ་མཚན། མཁས་བཙུན་བཟང་གསུམ་འཛོམ་པའི་མང་ནང་བླ་མ་དང་། བློ་བཟང་ཕུན་ཚོགས། དམ་པའི་ཆོས་ལ་ཐོས་བསམ་སྒོམ་གསུམ་ལ་བརྩོན་པའི་བསྟན་འཛིན་ཉི་མ་དང་། བསོད་ནམས་རིན་ཆེན་རྣམས་ཀྱིས་ལྷ་རྫས་བཅས། ཀུན་གྱི་ཤེས་རྒྱུད་ལ་ཕན་པའི་ལེགས་བཤད་ཅིག་དགོས་ཞེས་སྔ་གོང་ནས་བསྐུལ་བ་དང་། ཕྱིས་སུ་སྔོན་བསགས་སྨོན་ལམ་གྱི་མཐུ་ཆེ་ཞིང་། དད་གཏོང་ཤེས་རབ་ཀྱི་ནོར་དང་ལྡན་པའི་པུ་ཧྲེང་བཤད་འཕེལ་གླིང་གི་ཆོས་མཛད་ཐོགས་མེད་དང་། དགེ་སློང་བསྟན་དར། རིག་གནས་ཤེས་བྱའི་ཕྱོགས་ལ་བློ་གྲོས་ཆེ་བའི་བློ་བཟང་དར་རྒྱས་དང་། དགེ་རྒན་དྲུང་པ། ལུགས་གཉིས་བླང་དོར་གྱི་གནས་རྣམས་ལ་མཁས་པའི་དབུ་མཛད་དོན་འགྲུབ་ཆོས་འཕེལ་དང་། དགེ་སྐུལ་རྟ་མགྲིན། རྣམ་དཀར་དགེ་སྦྱོང་ལ་བརྩོན་པའི་གཉེར་ཚང་སྡེ་པ་དང་། གྲྭ་ཚང་གཉེར་བ། བསོད་ནམས་ཡེ་ཤེས་ཀྱི་ཚོགས་གཉིས་གསོག་པ་ལ་བརྩོན་པའི་བློ་བཟང་བསོད་ནམས་དང་། བསོད་ནམས་དར་རྒྱས་སོགས་དད་ཅན་གྱི་སློབ་བུ་དགེ་འདུན་འདུས་སྡེ་ཡོངས་ཀྱིས་ཀྱང་། ཁྱེད་གདུལ་བྱ་གཞན་དོན་དུ་ཕེབས་འགྲོ་ཡང་། འདིར་སྡོད་པའི་བདག་ཅག་རྗེས་འཇུག་རྣམས་ལ། ཐོས་པ་ཙམ་གྱིས་བློ་ཆོས་མིན་གྱི་སྣང་བ་དུར་རེ་པོ་འདི་འགགས་ནས། རྣམ་དཀར་དགེ་བའི་བག་ཆགས་སེམས་ལ་འཇོག་ནུས་པའི། ལེགས་བཤད་ཟབ་མོ་ཞིག་དགོས་ཞེས་ཡང་ཡང་བསྐུལ་ངོར། རང་གི་ཡིད་ལ་གོམས་པར་བྱ་ཕྱིར་དང་། སྐལ་བཟང་གཞན་ལའང་ཕན་པར་བྱ་བའི་ལྷག་བསམ་དག་པས་ཀུན་ནས་བསླངས་ཏེ། སྟོན་པ་ཐུགས་རྗེ་ཅན་གྱི་སྐྱེས་རབས་རྣམ་ཐར་དང་། གསུང་རབ་ཀྱི་དགོངས་དོན་རྣམས་ཀུན་གྱིས་གོ་སླ་བའི་ཕྱིར་ངོ་མཚར་བའི་གཏམ་རྒྱུད་རྣམ་པ་སྣ་ཚོགས་དང་སྦྱར་ནས། བྱ་བཏང་སྙོམ་ལས་པ་ཚོགས་དྲུག་རང་གྲོལ་ལམ། མིང་གཞན་བྱམས་པ་ཆོས་དར་དུ་འབོད་པས། བདེ་སྐྱིད་སྙན་གསུམ་འཛོམ་པའི་པུ་ཧྲེང་བཤད་འཕེལ་གླིང་གི་དགོན་པའི་འདུ་ཁང་གི་ཡང་སྟེང་། འོད་གསལ་ཉི་འོད་འཁྱིལ་བའི་བཀའ་འགྱུར་ལྷ་ཁང་ཉམས་དགའ་ནས་སྦྱར་བའོ།།
༈ སྨྲས་པ། སངས་རྒྱས་བཅོམ་ལྡན་འདས་ཀྱི་རྣམ་ཐར་དང་། ཆོས་དང་འཇིག་རྟེན་གཉིས་ཀྱི་བསླབ་བྱའི་མཆོག །སྔར་མེད་ངོ་མཚར་སྤྲུལ་པའི་གླེགས་བམ་འདི། །ཆོས་པ་འཇིག་རྟེན་པ་ལ་ཕན་པའི་ཕྱིར། །མདོ་སྨད་རེབ་ཀོང་གསེར་མོ་ལྗོངས་ཀྱི་ཡུལ། །གནས་མཆོག་བཀྲ་ཤིས་འཁྱིལ་ནས་པར་དུ་བསྒྲུབས། །འདིས་མཚོན་དགེ་བས་རྒྱལ་ཁམས་ཐམས་ཅད་ལ། །བདེ་སྐྱིད་ཉི་མ་བཞིན་དུ་འཆར་བར་ཤོག  །།སརྦ་མངྒ་ལཾ།། །།
